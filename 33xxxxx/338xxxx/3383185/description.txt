
"En orolig mor anmäler ett försvinnande; hennes son Andreas har inte kommit hem under natten. Polisen tar det hela med ro, man antar att han har tillbringat natten hos någon kvinna. Men dagarna går utan att Andreas ger något livstecken ifrån sig, och försvinnandet blir ett fall för kommissarie Sejer och hans kollega Skarre. 

Den sista personen som såg Andreas var hans bäste vän Zipp, men han är märkligt ovillig att berätta vad som egentligen hände den där kvällen. Något skrämmer honom till tystnad, och Sejers viktigaste uppgift blir att bryta igenom Zipps försvar. Ändå verkar det som om ingen, inte ens Zipp, står Andreas riktigt nära. Ingen vet vem han egentligen är. 

Samtidigt får vi ta del av Irmas berättelse. Det är en rörande, men också krypande obehaglig skildring av ett liv i marginalen och vad som kan hända när en ständigt undanskuffad människa äntligen får chansen att betyda något för någon annan. Fossum avslöjar med obönhörlig insikt de mekanismer som styr det mänskliga psyket och det är snarare det outsagda, det som sker mellan raderna, som är nyckeln till gåtans lösning."


