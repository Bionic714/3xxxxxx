Organiseret Riminalitet har en anden måde at angribe rap-musik på end tidens mere kendte hiphop-navne. Der bliver lagt vægt på humor, glimt i øjet og en sammenhæng igennem hvert nummer.



Året er '96, stedet er København. De unge hiphop-entusiaster Slogan, Kool Jep og LarsEFX danner et rap-crew. Der bli'r skrevet og øvet og de første små live-jobs dukker op. Igennem den første årrække tourneres hiphop-undergrunden og drengene får hook-up's til ligesindede rundt omkring i landet. Blandt andre til den sønderjyske battle DJ Jett, der efter at være flyttet til hovedstaden i 2000 bliver fast DJ i gruppen. Et hiphop-crew skal jo ha' en DJ og når kemien passer, slår man sgu til. Året efter flytter den rappende graffitimaler Khalern fra Århus til en madras på gulvet i gruppens københavnske hovedkvarter. Han bliver femte-manden, der fuldender gruppen og der arbejdes fremad i den nye form. 

Året er 2005, stedet er stadig København. Organiseret Riminalitet består af fem hiphop-cats fra dit nabolag, fire rappere og én DJ, alle midt i tyverne. Ved siden af musikken studerer og arbejder crewet med bl.a. design og markedsføring. De holder en høj standard inden for alt kreativt arbejde, fra musik til design og promotion. Det gælder både i skolen, på jobbet og når de lægger deres kreative kræfter i hjertebarnet. 

Siden den spæde start har gutterne fokuseret på at ha' et bragende live-show. Efter gruppens første gig i '97 til en eller anden sodavandsfest, har de spillet et hav af shows, så forskellige steder som i skumle parker, i afsidesliggende lader, på trendy caféer og til beskidte festivaler, foran et ligeså forskelligt publikum . Igennem deres underholdende og energiske live-shows har drengene oparbejdet et ry som et bund-solidt hiphop-act. 

I de senere år har Organiseret Riminalitet medvirket på en snes danske hiphop-compilations, senest DJ Typhoons roste Gadeplan CD. I 2004 udgav de på utraditionel vis deres første officielle udgivelse; 5000 tomme pap CD-covers med download-instruktioner og link til gruppens website. Derfra blev MP3-EP'en ?Første gang er gratis? Husk hvor du fik den fra? downloadet mange tusinde gange, blev strålende modtaget både i og udenfor hiphop-andedammen, og skabte endda opmærksomhed i Norge. EP'en er forløber for debut-albummet ?Med Love Skal Man Land Bygge?. 

Den første Karrierekanon-single ?Hvis jeg var min Kæreste? angriber helt almindelige dagligdags-scenarier, dog med et ganske ualmindeligt twist. Singlen er produceret af undergrunds-favoritten PhaFalAion, der blandt andre har leveret beats til UfoYepha og Jay Spliff. Single nummer to er produceret af gruppens egen LarsEFX. Begge er indspillet og mixet på det fashionable Glamour Hotel. 

Som de to singler tydeligt viser, har gruppen en anden måde at angribe rap-musik på end tidens mere kendte hiphop-navne. Der bliver lagt større vægt på humor, glimt i øjet og en sammenhæng igennem hvert nummer, både mellem rappernes levering og konceptuelt. Holdningen er at rap på dansk ikke nødvendigvis behøver at lyde indebrændt. Men kant, det skal det sgu have.