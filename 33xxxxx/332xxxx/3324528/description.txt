From NRK.no:

NRK1 onsdag 20. april kl 23.15 Lydverket: Turboneger
Følger Turboneger til USA
Det ble helt ville tilstander blant fans og amerikanske film- og rockestjerner da Hank von Helvete og resten av Turboneger dro til USA før jul. I Lydverket denne uka får vi få se hvordan det gikk da de norske rockerne skulle ta Hollywood. I tillegg blir vi med Tom Mcrae som norske kritikere kaster seksere etter.

Turboneger dro til Hollywood for å nøre opp under sin stadig voksende amerikanske fanskare. Josh Homme fra Queens of The Stone Age, The Donnas, verdens beste skatere, pornostjerner, Jello Biafra og mange, mange flere møtte opp for å høre Norges mest oppsiktsvekkende band .

Fanskaren består, i tillegg til en hel haug med kjendiser, av flere avdelinger med Turbojugend bare i California. Disse var de første som fikk høre smakebiter av Turbonegers kommende plate, og ikke minst fikk de se bandets nye kostymer som blant annet skal kle opp Pål "The human dildo" og ”barbaren” Hank von Helvete.

Mona B. Riise lar oss bli med på den ville ferden! Hun tar oss med eksklusivt backstage blant stjerner, gråtende fans, nye kostymer i oppløsning, champagne og syltetøyglass med marihuana.

Tom Mcrae
Det er ikke mange som hilser gjenkjennende på Tom Mcrae når han besøker plateselskapet sitt. Selv om platene hans får glitrende kritikker blant annet her i Norge, selger han ikke nok til å gi selskapet smør på brødet.

Tom Mcrae er en liten artist i et stort selskap, og når han nå kommer med sitt tredje album, er det et spørsmål om være eller ikke være for den engelske melankolikeren.

Lydverket lurte på hvordan det egentlig er å være i en slik situasjon, og ble med artisten da han skulle ferdigstille sitt tredje album i London.

Egenprodusert musikkmagasin fra NRK Ung
Programleder: Mona B. Riise
Prosjektleder: Marius Hoel