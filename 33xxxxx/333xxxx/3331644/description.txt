Den norske spillefilmen "Kranes konditori" er basert på Cora Sandels lavmælte og varme skildring av en kvinnes kamp for integritet og respekt.

Handlingen utspiller seg i en norsk småby under depresjonstiden etter første verdenskrig. Sydamen Katinka Stordal er en ensom kvinne på søken etter kjærlighet og frihet. Hun treffer en svensk sjømann som representerer alt hun drømmer om, men forholdet deres vekker stor forargelse i småbyen. Snart utsettes Katinka for bakvaskelser og indignerte kommentarer om at hun heller bør sy kjoler til byens sosietetskvinner enn å kaste bort tiden på Kranes konditori...

Rønnaug Alten spiller Katinka Stordal, og i andre roller møter vi Erik Hell, Wenche Foss, Harald Heide Steen, Toralv Maurstad og Aud Schønemann.

"Kranes konditori" er laget etter Cora Sandels roman av samme navn. Boka utkom første gang i 1946, og samme år ble Helge Krogs dramatisering en stor suksess på Det Norske Teatret. Filmen er fra 1951 og ble innspilt i Norsk Films studio på Jar, i Kragerø og i Drøbak. Filmmanus og regi er ved Astrid Henning-Jensen.