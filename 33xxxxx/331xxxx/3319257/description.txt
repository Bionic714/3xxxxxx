http://www.dr.dk/dokument/aarhus/Farlige_forklaringer/farligeforklaringer.shtm

Farlige forklaringer

To incestmistænkte bliver dømt på børns vidneudsagn. Men kan børnene være blevet påvirket til at fortælle noget, som ikke er sandt?

DR Dokumentar ser nærmere på, hvordan børns vidneudsagn bliver til forud for retssager mod incest-mistænkte.

Programmet følger desuden det første danske forsøg med børns vidneudsagn. Forsøget viser, hvor nemt det er at få børn til at fortælle om begivenheder, som aldrig har fundet sted.


Børn er overraskende lette at påvirke til at fortælle om oplevelser, der aldrig har fundet sted. Ikke alene er det let for en voksen person at få børnene til at fortælle forkerte ting. Børnene kan meget let påvirkes til at tro på, at tingene rent faktisk har fundet sted.

Det viser det første vidneforsøg, som er udført med børn i Danmark. Forsøget er tilrettelagt af cand. psych. og psykolog Yvonne Thomsen fra Psykologisk Institut i Risskov ved Århus.

- Forsøget viser den risiko der er, når man kombinerer dårlig interviewteknik med gentagende interviews. Så er der en stor fare for at nogle børn bekræfter ting, som aldrig har fundet sted, siger psykolog Yvonne Thomsen.

Forsøget med børnene vises i DR Dokumentaren ”Farlige forklaringer”.

I forsøget er en voksen person samlet i et lokale med en række førskolebørn. Den voksne fortæller om menneskekroppen og har forskellige genstande med.

På intet tidspunkt har den voksne fysisk kontakt med børnene. Fjorten dage efter udspørges børnene om, hvad der egentlig skete i lokalet med den voksne. Interviewet gentages i ugerne efter.

Hvad børnene fortæller om begivenhederne i lokalet - og hvad børnene mener, den voksne har foretaget sig med dem - kan ses i ”Farlige forklaringer”. Mere end halvdelen af børnene beretter om episoder, som aldrig har fundet sted.

Resultatet af forsøget viser ifølge psykologen nødvendigheden af, at socialarbejdere, psykologer og politimyndigheder er særlig på vagt overfor, hvordan børn afhøres i sager om påstået incest.

- Det er vigtigt at forstå, hvordan børns hukommelse fungerer og hvilke påvirkningsmuligheder, der gør sig gældende. Det er forbundet med stor risiko at interviewe børn om formodede seksuelle overgreb, hvis man er uvidende om, hvordan man skal gøre det, siger Yvonne Thomsen

Eva Smith, der er professor i jura, mener, at ved incestsager er risikoen for justitsmord særlig stor, fordi det eneste bevis ofte er børnenes udsagn:

- Overgrebssager er så belastende for os alle sammen - bare at høre om - så det er meget svært at holde hovedet koldt, siger Eva Smith.

Et udvalg under Justitsministeriet har udsendt betænkningen ”Gennemførelse af straffesager om seksuelt misbrug af børn”. Udvalget anbefaler, at der i sager om formodede seksuelle overgreb højest går en uge fra politianmeldelse til barnet bliver videoafhørt hos politiet. Hensigten er at undgå uheldige påvirkninger af børnene.

Anbefalingen har for kort tid siden fået Rigsadvokaten til at udsende nye retningslinier for afhøring af børn i sager om seksuelt misbrug, og Rigsadvokaten følger arbejdsgruppens indstilling og slår fast, at der højst bør gå en uge, inden barnet bliver afhørt af politiet. Men ofte går der meget længere tid.

I ”Farlige forklaringer” afdækker DR Dokumentar forløbet i to konkrete sager om incest og ser nærmere på, hvordan børnene blev afhørt af voksne psykologer og pædagoger inden politiet fik adgang til børnene. I begge tilfælde var påvirkningen af børnene stor. Begge de anklagede blev dømt.

Advokat Merethe Stagetorn, der har været forsvarer i en lang række incestsager, mener, at loven på området må ændres.

- Det besynderlige er, at vi har en regel i loven om, at forsvaret ikke må føre beviser vedrørende et vidnes troværdighed. Det betyder, at vi ikke må føre et vidne, som kan bedømme om et barn fabulerer, eller om barnet er blevet påvirket af omgivelserne, siger Merethe Stagetorn.

Merethe Stagetorn mener, at forsvaret skal have lov til at benytte vidnepsykologer til at afdække, hvilken påvirkning barnet har været ude for, inden det bliver afhørt af politi eller domstole.

Metoden er velkendt i andre lande, eksempelvis USA og Sverige, men det er ikke tilladt at bruge psykologer ved de danske domstole.


Tilrettelæggelse: Kay Bæckmann
