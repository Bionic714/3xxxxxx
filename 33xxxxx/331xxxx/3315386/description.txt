Miljontals människor världen över har fängslats av Dave Pelzers trilogi om sin barndom och väg in i vuxenlivet. Det är en skakande berättelse om misshandel, svält och förnedring men samtidigt en livsbejakande skildring av ett barns mod och styrka att överleva mot alla odds.
Med denna sin fjärde bok vill Dave Pelzer visa hur man trots svåra upplevelser kan gå vidare och skapa sig ett lyckligt och meningsfullt liv. Med enkla, handfasta råd, och sina egna erfarenheter som belysande exempel, guidar han läsaren mot en mer positiv livssyn och en större självtillit.
Dave Pelzer är författare och mycket uppskattad som föreläsare i frågor rörande barnmisshandel. På svenska finns också hans tre självbiografiska böcker: Pojken som kallades Det, Pojken som inte fanns och Pojken som överlevde. Dave Pelzer är bosatt i södra Kalifornien. Han är gift och har en son.
