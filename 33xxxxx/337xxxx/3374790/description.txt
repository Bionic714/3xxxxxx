Processen, Der Prozess

Roman av den tjeckiske, tyskspråkige författaren Franz Kafka, utgiven 1925. Huvudpersonen Josef K. arresteras en morgon utan att några skäl anges. Han gör vanmäktiga försök att förstå vem som arresterat honom, varför och hur det kommer sig att han trots allt tillåts gå fri och leva sitt vanliga liv. Under sina efterforskningar kommer han i kontakt med labyrintiska och undanglidande domstolar och deras absurdistiska underhuggare. Josef K:s ansträngningar att föra sin talan leder honom allt längre in i en byråkratisk skuggfäktning med en ogripbar och oåtkomlig övermakt. Han hämtas slutligen av två män, leds till ett ensligt stenbrott och avrättas. Josef K:s skuld är varken juridisk eller moralisk. Den blir i P. snarast ett uttryck för det orimliga eller absurda i den mänskliga existensen.

