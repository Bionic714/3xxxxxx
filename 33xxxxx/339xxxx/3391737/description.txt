KROGMAFFIAN

Under det senaste året har ett flertal attentat drabbat restauranger och nattklubbar runt om i landet. Ofta handlar det om kriminella gäng som försöker ta över verksamheten. Göteborg och Södertälje är två städer där krogägare hotas till livet om de inte betalar beskyddarpengar eller i värsta fall lämnar ifrån sig sin krog. I kvällens Insider får vi bland annat träffa en krogägare som vägrade vika undan för den alltmer våldsamma och skoningslösa krogmaffian och blev jagad av mc-gänget Bandidos. 


På flera håll i Sverige arbetar kriminella grupper systematiskt för att pressa pengar av restauranger, barer och diskotek. I vissa fall tar man över hela etablissemang. Det sker ofta genom ett första övertagande av vakterna i entrén och garderoben. Syftet är naturligtvis att tjäna pengar och i vissa fall att kontrollera narkotikaförsäljning.

 

I Göteborg har flera motorcykelgäng och hårdföra etniska grupper attackerat en rad krogar de senaste åren med både skjutvapen och sprängladdningar. Många krogägare faller till föga för det ökande våldet, men det finns också de som kämpar emot. Insider har träffat ett krögarpar som tröttnade på att betala pengar till mc-gänget Bandidos och gick till polisen. Paret fick hjälp, men de hamnade också under en konstant press av mc-gänget. Nu går de ut och berättar sin historia för att stötta andra krogägare att göra motstånd.

 

Södertälje är en annan stad där kriminella grupper försöker ta över delar av krogvärlden. En rad av stadens mest populära krogar är utsatta för försök till övertagande. Den kriminella gruppen använder hårdföra metoder och drar sig inte för att utöva grovt våld. Insider har träffat en man som blev beskjuten i hemmet. Han sköts i benet, när han inte gick de kriminella till viljes. Mannen framträder öppet i Insider med en uppmaning till sina branschkolleger att inte falla undan för organiserad kriminalitet.