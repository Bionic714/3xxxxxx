Raj Raj Femte året

För sju år sen började några vänner prata om att ordna en festival
i Umeå. De hade tröttnat på att inget hände i Umeå under sommaren
och om det väl arrangerades något så var det kommersiella jippon
som ändå var för dyra för alla fattiga ungdomar. Det skulle dock
ta två år innan de genomförde sin plan. Med noll kronor i budget
men massa idéer och energi letade de upp en lämplig plats.

Platsen som de slutligen fastnade för var en gammal nerlagd skjutbana
som ligger på gångavstånd från centrala Umeå men ändå så pass långt
ifrån bostadshus att man inte stör någon. Den gamla skjutbanan
monterades ner och scenen byggdes upp av materialet. Ljudutrustningen
och instrumenten fick musikerna själva ta med sig. De var dock tvungen
att hyra ett bensindrivet elverk och det tillsammans med lite andra
småutgifter slutade på ca 1500 kr vilket samlades in i frivilligt
inträde under kvällen. Inspirerade av Peter Wahlbäck döptes festivalen
till Festival Für Alle. Namnet speglade målet med festivalen, alla var
välkomna.

2004 genomfördes festivalen för femte året i rad, det mesta var sig
likt, fortfarande tar banden själva med sig sina egna instrument,
scenen är densamma även om den har byggts på år efter år, inträdet är
fortfarande frivilligt, alla var fortfarande välkomna men namnet
ändrades till Raj Raj.

Raj Raj fungerar som ett stort kollektiv där alla deltar på samma
villkor, det är fritt för alla att delta. Målet är att besökarna
skapar festivalen tillsammans och det hela genomförs tackvare det
ideeltarbete och det frivilliga inträdet. Alla väljer själva hur
mycket eller lite de vill delta.

Raj Raj är en jävligt kul fest, men också en större idé om hur man
undviker att bli helt inrutad.

www.raj-raj.org