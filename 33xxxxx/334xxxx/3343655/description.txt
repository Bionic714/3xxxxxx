Jakten på korthajarna

SVT 1, lör 11 jun 2005 kl 21.45 

Har du mer hjärna än tur så kan du bli rik på spel. Tre universitetsdoktorander skapade ett räknesystem som lyckades. Denna underhållande engelska dokumentär visar hur doktoranderna överlistade casinon i Las Vegas och Monaco samt följer jakten på dem och deras metoder. En jakt som förändrade kortspelsbranschen.

Jakten på korthajarna är historien om ett katt- och råttaspel som rådde mellan en grupp unga smarta vetenskapsmän från ett av världens mest prestigefulla vetenskapsinstitut och Las Vegas kasinon. Tittarna får bekanta sig med hemliga sällskap, privatdetektiver och glamorösa ställen men även med ett genialt matematiskt system som var så säkert att den som behärskade det kunde gå in på vilket kasino som helst i världen med garanterad vinst.

Det hela började med att en universitetslektor från Massachusetts Institute of Technology (MIT), Ed Thorp, räknade ut att oddsen för Black Jack fungerade annorlunda än för alla andra kortspel. Han kom på ett system som gav honom en procents större vinstchans än kasinot. Det var tillräckligt för att han skulle åka till Las Vegas med en rejäl sedelbunt.

Thorps system förfinades genom åren, men de mäktiga kasinona slog tillbaka för att få lagen på sin sida. På 1990-talet började en grupp anonyma vadhållare rekrytera team från MIT. De behövde smarta matematiker som även kunde anlägga olika identiteter utan att de väckte uppmärksamhet. När det fanns som flest team var där över 100 sådana bara i Las Vegas. Eftersom de jobbade i grupp var det svårt att identifiera vilka spelare som bara räknade korten.

Det djärvaste av dessa lag bröt sig snart ut och kallade sig själva för Amfibierna. Det hela slutade med att kasinona tog vetenskapsmän till sin hjälp och anställde ett team som privatspanare. De hade tillgång till den allra senaste teknologin för att förhindra de som bara räknade kort. Sötebrödsdagarna var över för MIT-teamen och det blev en tidsfråga innan de identifierades och informationen blev tillgänglig för kasinon över hela världen.
