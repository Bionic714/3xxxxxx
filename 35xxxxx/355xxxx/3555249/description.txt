Michael Connelly: Fallen ängel (Norstedts 2002)
(Angels Flight. 1999)
I en tågvagn hittas två personer mördade, skjutna till döds, en kvinna, en man. Mannen visar sig vara advokat Howard Elias, en lika hatad som beundrad man som tjänat en förmögenhet på att driva mål om brutalitet och rasism inom Los Angeles-polisen. Om bara några dagar skulle han ha inlett en ny rättegång mot poliskåren, ett mål man misstänker han skulle vunnit. Hans frånfälle kunde knappast kommit mer lägligt. Det finns många polismän i staden som inte sörjer och nu hamnar högt på listan över misstänkta. Trots att Harry Boschs team inte står först på jourlistan beordras Harry att leda undersökningen. För att göra saker och ting ännu värre tvingas han ha personer från polisens internutredningsavdelning i sin arbetsgrupp, personer som i tidigare Bosch-böcker gjort allt de kunnat för att sätta dit honom, få honom avstängd. Interna stridigheter, läckor inom de egna leden, chefer som vill mörklägga sanningen, problem i privatlivet och gamla vänner som hamnar i trubbel ger Harry Bosch fullt upp. Men som vanligt ger han aldrig upp utan kämpar på, oförtrutet. Sanningen måste fram. Har du gillat någon Bosch-bok tidigare är detta ett måste. Det här är den bästa boken i serien hittills. Spännande från första början och med några överraskande vändningar mot slutet.