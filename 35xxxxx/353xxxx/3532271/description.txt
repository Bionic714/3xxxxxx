För att få stopp på den dödliga extremaveln som sker helt på uppfödarnas och utställarnas villkor har Veterinärförbundet skrivit brev till Svenska Kennelklubben. Många exempel vittnar om att aveln gått för långt.

Försvarets Hundtjänstenhet har slutat leta efter schäferhundar i Sverige och startat en egen uppfödning. - De som anses fina idag på kennelklubbens utställningar är oanvändbara för oss. Uppfödarna i Sverige har avlat på att få så sluttande ryggar som möjligt eftersom det ger utdelning på utställningarna. Men det innebär att hundarna är så pass försvagade att de inte klarar att jobba åt polisen eller försvaret rent fysiskt, säger Eric Willson på Försvarets Hundtjänstenhet.

Andra raser som fått allvarliga fysiska problem är bland annat bulldog som knappt kan andas, och än mindre springa, shar-pei som har så mycket hud att skinnet i ansiktet måste sys upp och fästas i nacken och basset som har så korta ben att magen släpar i marken när den går. Aveln har gått så långt att vissa raser riskerar att dö ut eftersom de vare sig kan para sig eller föda sina ungar på egen hand, enligt kritiker. Många raser har fått en betydligt kortare livstid och föder bara en till två ungar jämfört med en normalkull på 5-6 valpar.