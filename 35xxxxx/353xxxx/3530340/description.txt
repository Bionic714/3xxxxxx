Den Oscarbelönade regissören Oliver Stone berättar i sin nya film den sanna historien om två poliser som mirakulöst räddas ur spillrorna efter det att World Trade Center rasat samman.

För de båda hamnpoliserna John McLoughlin (Nicholas Cage) och William Jimeno (Michael Peña) började den 11 september 2001 som vilken annan dag som helst. Efter en kort genomgång av dagens arbetsuppgifter kom larmet om att ett plan hade flugit in i det ena tvillingtornet vid World Trade Center. Polisbefälet John McLoughlin begav sig med en liten grupp poliser till platsen. Där mötte de ett kaos utan like och McLoughlin och William Jimeno bestämde sig för att gå in i byggnaden för att hjälpa till att få ut de nödställda människorna. Då hände det. Ytterligare ett plan kraschade mot det andra tvillingtornet och inom två timmar hade båda tornen rasat samman.

Endast 20 personer kunde räddas ur spillrorna. Efter en envis kamp från anhöriga och en heroisk räddningsinsats av frivilliga kom John McLoughlin och William Jimeno att bli två av de allra sista som räddades efter attacken den 11 september.
