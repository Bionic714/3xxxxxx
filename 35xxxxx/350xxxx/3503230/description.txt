en jakt på slöseri med skattepengar

Under ett halvår reste Martin Borgs runt i Sverige i en gammal sheriffbil.  Resultatet blev "1200 miljarder" - en jakt på slöseri med skattepengar, med humor som vapen.

Tittarna får följa med till socialdemokraternas partikongress och Nobelfesten, slipstensmuséer och kommunala bowlinghallar. Martin Borgs delar ut gratis hundralappar inför förvånade partiledare, letar sysslolösa generaldirektörer och samlar in pengar till Svensk Slöjd. En del av filmen är det uppmärksammade tilltaget att göra kopior av miljöpartisten Peter Erikssons nummerplåtar i samband med införandet av trängselskatt i Stockholm (www.sheriffbilen.com).

"1200 miljarder" är helt oberoende av det statliga filmstödet från Svenska Filminstitutet. Istället har filmen i huvudsak finansierats av Skattebetalarnas Förening. Filmen kommer att visas på en gräsrotsturné runtom i landet under tiden fram till valet den 17 september. Den kommer att visas på TV, och dessutom släppas på DVD och Internet inom kort.

"1200 miljarder" är inspelad mellan oktober 2005 och februari 2006 i Bjursås, Borlänge, Falun, Flen, Gävle, Göteborg, Halmstad, Huddinge, Lidköping, Ludvika, Nacka, Orsa, Stockholm, Strömsund, Sundbyberg, Sågmyra, Söderhamn och Trångsviken.

Regissör och producent: Martin Borgs
Manus: Martin Borgs och Sven Ljungberg
Exekutiva producenter: Sven Ljungberg och Torsten Svenonius
Foto: Henrik Devell
Klippning: Camilo Altera
 
http://www.1200miljarder.se