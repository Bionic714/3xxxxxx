
SVT Dokumentär "Kampen om Christiania"
________________________________________
SVT2 Söndag 27 feb 2005 kl 20.00
SVT2 Torsdag 3 mar 2005 kl 16.25(r)
SVT2 Lördag 5 mar 2005 kl 12.00(r) 
________________________________________
 * LG S.A-recorder -> DVD-NTSC *

Kampen om Christiania
Efter 30 års socialt experiment tog det slut. Den drogliberala fristaden Christiania i Köpenhamn ska rensas upp en gång för alla. Filmen följer förberedelserna inför sommarens dramatiska konfrontationer längs ökända "Pusher street." Polisen övar som inför ett krig, och Christianias invånare förbereder sig på det värsta.

Christiania, ett tillhåll för narkomaner och kriminella...eller en frizon för fritänkare? Åsikterna om Köpenhamns mest kända stadsdel går isär och sedan tillblivelsen 1971 har staden och dess invånare gång på gång kämpat mot och överlevt olika yttre hot. Kritikerna har inte bara funnits bland danskarna. Här i Sverige har Christiania anklagats för att vara Nordens narkotikacenter som bidragit till det ökande tunga missbruket här hemma.

Dokumentären Kampen om Staden beskriver Christianias sista (?) kamp för frihet som utspelade sig under sommaren -03. Den borgerliga danska regeringen har beslutat sig för att staden ska normaliseras och integreras i det övriga samhället. Den fria haschförsäljningen på Pusher Street ska upphöra. 

Filmaren Christoffer Guldbrandsen följer konflikten på nära håll under de sex månader den varar. Båda sidor kommer till tals, Christianiterna som än en gång hotas att bli utslängda på gatan och polisen som skall verkställa regeringens beslut och rensa upp i kvarteren. Tillslaget mot Pusher Street blir dramatiskt och det mest omfattande i Christianias historia. 

Huvudpersonen i dokumentären är Peter Plett, Christianiabo och aktiv i juridiska kontaktgruppen. Han är en centralfigur i det politiska arbetet om stadens framtid och pappa till tre barn som vuxit upp i där. Hans inställning till konflikten är kluven. Självklart vill han bevara Christiania och dess värderingar om frihet och gemenskap. Samtidigt är han mån om att ge sina barn en trygg uppväxt och inser problemet med det växande tunga missbruket. 

Kampen om staden beskriver en avgörande epok i Christianias historia. Båda läger är på helspänn och fruktar konfrontation. Medan polisen noggrant förbereder för invasion och rustar för kravallutryckning, samlas Plett och hans vänner i kollektivet till stormöte och sjunger kampsånger. Mjuka värden ställs mot hårda, politiska idéer bollas och kontrasten i mötet mellan de båda lägren är stor. 

Christiania är idag en av Danmarks största turistattraktioner och många anser att fristaden har ett stort symboliskt värde för Köpenhamn. Samtidigt misstänker polisen att haschförsäljningen inne på Christiania omsätter minst en halv miljard kronor om året.