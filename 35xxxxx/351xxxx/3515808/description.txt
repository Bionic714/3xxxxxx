BOLLETJES BLUES gaat over de Surinaamse Spike die op jonge leeftijd naar Nederland komt om een opleiding te volgen. Bij zijn tante in de Bijlmer en op de middelbare school kan hij echter niet aarden. Hij belandt in de wereld van bling bling, waar alles draait om doekoe en status. Als hij verliefd wordt op winkeliersdochter Rosalie denkt Spike dat ook zij hem alleen wil als hij geld heeft. Om indruk op haar te maken sluit Spike zich aan bij de ?gang? van Delano waar hij als kleine crimineel een zakcentje verdient. Om aan deze uitzichtloze situatie te ontsnappen besluit hij als bolletjeskoerier te gaan werken om zo één grote slag te slaan. Met dit geld kan hij dan een normaal bestaan opbouwen met zijn grote liefde Rosalie. Maar zijn trip naar Suriname loopt anders dan gepland. 

BOLLETJES BLUES is een film van Karin Junger en Brigit Hillenius, in 2004 bekroond met een zilveren beer voor hun korte film Vet!, en wordt door Buena Vista International in de bioscoop uitgebracht. BOLLETJES BLUES is een productie van René Huybrechtse en Joram Willink van Dutch Mountain Movies. Zij waren eerder al verantwoordelijk voor succesvolle producties als: Shouf Shouf Habibi en De Dominee. BOLLETJES BLUES is de allereerste Nederlandse urban film, vol muziek, humor en romantiek.