Om man planerar att skaffa barn gäller det att man inte väljer fel partner. För det svenska samhället är så konstruerat att det knappast spelar någon roll vad en förälder har gjort mot sitt barn; umgängesrätt, eller i värsta fall delad vårdnad, är en regel med få undantag. Och en förälder som vägrar låta barnet träffa den andra föräldern, även vid tydliga tecken på misshandel och våldtäkt, döms till dryga böter och kan i värsta fall förlora all kontakt med sitt barn. 

Om detta skrämmande fenomen berättas i boken När blodsbanden brister, en sann historia, berättad under pseudonym. Hanna var trettioåtta när hon träffade den charmige och äventyrlige Peter - inte förrän hon redan var gift med honom och väntade hans barn insåg hon att hon gift sig med psykopat. Men hur mardrömslikt hennes äktenskap än var började den verkliga maran efter det att hon lämnat honom. Sonen utsattes för misshandel och övergrepp när han var hos sin far, men Hannas försök att få de sociala myndigheterna att utreda saken ledde bara till att hon själv svartmålades och utpekades som en hysterisk mamma som försökte motarbeta det stackars charmerande fadern. 

Till slut fick Hanna rätt. Idag lever hon och hennes son ett tryggt och bra liv. Det är en ren slump som inte alls kan tillskrivas den svenska socialvården - snarare på att det trots allt finns ansvarskännande människor inom den. 
