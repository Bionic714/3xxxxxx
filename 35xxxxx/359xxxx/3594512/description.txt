I över trettio år har den gamla damen skött om tigrarna på djurparken Jungleland. Men nu, 1968, stundar nya tider och hon får veta att man inte längre vill ha henne kvar. Hon, som en gång var en stor stjärna, hon som var Mabel Stark, Tigertämjerskan. Kvinnan som fick cirkuspubliken att jubla och rysa under 1920-talet. 
Frispråkigt och kärvt berättar Mabel om sitt långa och synnerligen händelserika liv. Hon har klarat sig igenom både attacker av stora katter och en lång rad äktenskap, det ena mer absurt än det andra. Mabels första man spärrar in henne på mentalsjukhus, men hon lyckas rymma och hamnar hos ett kringresande cirkussällskap. Där börjar hennes lysande karriär som Tigertämjerskan, och mellan henne och den bengaliska tigern Rajah uppstår något som man nästan skulle kunna kalla för kärlek. 

Tigertämjerskans bekännelser är en rolig men samtidigt gripande skildring av en spännande värld och ett märkligt människoöde. Boken är baserad på en sann historia och kommer att bli film med Kate Winslet i huvudrollen som Mabel Stark. 

