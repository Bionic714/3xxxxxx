
En roadmovie till fots som utspelar sig under en sommarnatt. Ett humoristiskt triangeldrama om att ta sina egna beslut i livet och att alla behöver vi någon att älska.

Jerka har beslutat sig för ett uppehåll i förhållandet med flickvännen Terrorese -ett mycket ångestfyllt beslut eftersom de varit ihop i fem år och Jerka alltid har svårt att bestämma sig för vad han egentligen vill. Hans kusin och bästa kompis Hoffe, som alltid hatat Terrorese, släpar med Jerka ut på krogen för att fira hans nya civilstånd. Terrorese å andra sidan vägrar acceptera läget och får ett psykbryt. Efter att ha fått nys om var Jerka håller hus ger hon sig ut för att prata honom tillrätta och samtidigt röja sin värsta konkurrent Hoffe ur bilden. Parallellt har kusinerna, på Hoffes initiativ, raggat upp den äventyrslystna skönheten Nathalie. Tillsammans ger de sig ut i sommarnatten på ett triangelformat äventyr till fots, med den svartsjuka Terrorese hack i häl.  
