Inläsare: 	Bolme, Tomas

Alexander den store är en av världshistoriens mest betydande gestalter. Men vem var han egentligen? En framsynt ledare som ville skapa en idealisk världsstat? Eller en maktlysten tyrann som inte skydde några medel i jakten på ära och ryktbarhet?
Som tjugoåring inledde han ett enastående krigståg, från dagens Albanien i väster till Indien i öster. På ett decennium förändrade Alexander världen för alltid. Han dog i Babylon under mystiska omständigheter vid 32 års ålder.
Men legenden om honom lever fortfarande. Problemet är dock att den historiske Alexander med tiden har försvunnit under en väv av överdrifter och osanningar.
I sin nya bok skingrar Bengt Liljegren detta töcken. Författaren har analyserat de antika källskrifterna, skurit bort sagostoffet och myterna, och blottlägger här den verklige Alexander III av Makedonien. Och det fantastiska är att den historiska realiteten visar sig vara minst lika spännande som legenden!
Alexander den store är en häpnadsväckande berättelse om genialisk krigföring och ofattbar grymhet, men dessutom en gripande skildring om passionerad kärlek mellan män och svårlösta mordfall.
Bengt Liljegrens bok är den första svenska biografin om Alexander någonsin. Författaren har tidigare haft stora framgångar med Karl XII. En biografi och Regenter i Sverige.