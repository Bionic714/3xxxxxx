Juni 1709. Kriget har pågått i nio långa år och Karl XII:s armé belägrar den lilla staden Poltava i Ukraina. Triumftåget mot Moskva har gått i baklås, och den ryska armén under tsar Peter står endast en halvmil bort. Svenskarna har förberett sig för drabbningen och trupperna, som tidigare varit spridda över hela den ukrainska slätten, har dragits samman. Planen är att marschera upp i skydd av mörkret och ta ryssarna med överraskning, men när solen går upp är uppställningen inte klar...