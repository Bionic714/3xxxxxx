Beskrivning:
   	En dimmig eftermiddag i London 1886 får pianostämmaren Edgar Drake en märklig förfrågan från krigsministeriet. En ytterst sällsynt Erardflygel har nyligen fraktats till de krigshärjade djunglerna i Burma och behöver nu repareras. För krigsmakten är pianots ägare, Anthony Carroll, så viktig att man begär att Edgar ska lämna sin hustru och sitt lugna liv i London för att komma till hans hjälp.
Den legendariske och karismatiske läkaren Anthony Carroll har på kort tid och med ovanliga medel lyckats skapa fred i området men det är framför allt pianot och den obändiga viljan att i denna oländiga natur äga en sådan dyrgrip som fascinerar Edgar Drake och gör det omöjligt för honom att inte ge sig av.
Så börjar en resa för den tillbakadragne engelsmannen över Europa, Röda havet, Indien och in i en helt annan värld, en värld där våldet är utbrett, människor gåtfulla och färger och lukter tydligare och sensuellare än någon annanstans.

Daniel Mason är 26 år, har studerat biologi vid Harvard och bedrivit malariaforskning vid gränsen mellan Thailand och Myanmar, där Pianostämmaren skrevs.

Pianostämmaren är klart influerad av två stora klassiker, Odysséen och Conrads Mörkrets hjärta, men lyckas ändå frigöra sig och skapa något nytt. Det är en roman som med självklarhet försätter läsaren i en främmande värld och som övertygar om denna unga författares imponerande begåvning ...
The New York Times
