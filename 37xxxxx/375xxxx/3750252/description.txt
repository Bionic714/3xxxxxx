Han stod där i gläntan med en båge i handen, ett svärd och ett koger med pilar. 
Med fjäderhatt och gröna kläder tycktes han framtrollad ur en myt om vildmarken, 
en gestalt för sagolik för att vara verklig. Ändå var han verklig. Sir Henry 
gnisslade tänder och stirrade ursinnigt mot skurken.
Så hade en roman om Robin Hood kunnat börja. Men det här är ingen roman. Det här 
är en bok om historien bakom historien, om legenden i sig och om den verklighet 
som döljer sig där bakom. Det är en legend som mer än väl förtjänar att granskas 
i sömmarna. Bland de otaliga osannolika historier av vilka vår värld överflödar 
är legenden om Robin Hood en av de vildaste, myten om den ädle rövaren som stal 
från de rika för att ge till de fattiga.
