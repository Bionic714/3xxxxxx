//Spot Festival Bootleg Of Spleen United



* * * * *  by the danish music magazine "Gaffa" - "One of the best experiences of the experienced band"
 
http://gaffa.dk/anmeldelser/view.php/mreview_id=33717/theme_focus=151



Musik med ekstatisk brus

De fem fyre fra Spleen United har generelt for vane at træde tilbage og lade deres musik tale for dem, og således blev det også, da de indtog Ridehusets scene lørdag aften. Koncerten var fra start til slut et overflødighedshorn af lys og lyd, som understregede, at Spleen United forsat indtager en ganske særlig plads på den danske musikhimmel. 

Bandets elektroniske og overvejende dystre lyd gennemsyrede alle afkroge af deres performance, og satte en tyk streg under det faktum, at Spleen United med god grund tror på den stil, som de har fundet sammen. Bandet arbejder netop nu på deres andet album, som de også gav et par enkelte smagsprøver på her til aften, og det er tydeligt, at de nye numre tager deres udgangspunkt i det samme elektroniske univers, som prægede debutalbummet. 

Koncertens ni numre blev alle udført med musikalsk overlegenhed, og den trancelignende tilstand, som relativt hurtigt blev dannet på scenen, bredte sig med lynets hast til alle hjørner af den fyldte sal. 

Det altoverskyggende elektroniske forbillede giver Spleen Uniteds numre en intens og fortættet karakter, som bandet ynder at fremelske yderligere, når de spiller live. Eksempelvis synes flere af numrene at fortsætte i det uendelige, og man bliver overrasket over, hvordan selv enkle virkemidler bliver meget kraftfulde i hænderne på netop dette band. Alt styres og opretholdes på fornemmeste vis af de fem bandmedlemmers indbyrdes musikalske forståelse. 

Det bliver derfor til fem brusende, ekstatiske stjerner til Spleen United, som her til aften var med til at sætte et forrygende punktum for årets Spot Festival. 

Af Anne-Sofie Oppenlænder