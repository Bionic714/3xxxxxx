Tommy Johnson är runt tjugo och helt fanatiskt Chelseafan. Han lever bara för helgerna, när han tar alla chanser att skaffa sig sex, sprit och droger. Och att ge någon en rejäl omgång! Nu är det dags för Chelsea att möta ärkefienderna Millwall i FA-kuppen, och Tommy och hans vänner har redan börjat planera aktiviteterna utanför planen. Tommy har förklarat krig mot Millwalls huliganer, men en serie blodiga mardrömmar får honom att tveka... Den begåvade engelske regissören Nick Love har baserat sitt manus på en av de senaste årens mest omtalade böcker: John Kings The Football Factory. Det är en rak, rå och autentisk skildring av ett våldets rike där fotbollsfans krigar mot fotbollsfans och där det är kampen utanför planen som räknas. The Football Factory är en adrenalinstinn filmexplosion som utan skygglappar beskriver en värld av hat, hämnd och brutalitet.