Senza ragioni plausibili sei persone - quattro uomini e due donne (un altro uomo scompare subito) - sono rinchiuse in un'immensa, labirintica e semovente costruzione metallica, formata da 17576 stanze cubiche di vario colore e intercomunicanti attraverso sportelli apribili a mano. Alla ricerca di un'ipotetica uscita i prigionieri si spostano da una stanza all'altra, ma debbono guardarsi da trappole mortali, identificabili attraverso calcoli matematici. Paura, ira, frustrazione, impotenza, sgomento davanti all'assurdo li affliggono. Passano dalla collaborazione all'aggressività, ai conflitti. Per incidenti o malvagità a poco a poco il gruppo si assottiglia. Ne scampa soltanto uno. Scritto, con Andre Bijelic e Graeme Manson, da un giovane regista italo-canadese (nato a Detroit), è un thriller futuristico ingegnoso (anche troppo) e angosciante dai misteriosi risvolti metafisici, all'insegna di un radicale pessimismo sulla sconfinata stupidità umana in generale, di quella del potere in particolare. Ammirevole contributo scenografico di Jasna Stefanovic. Trucchi, effetti speciali e digitali non mancano, ma sono quasi invisibili. Soltanto un esercizio di regia? Forse, ma di classe.


VISIT WWW.COPY-RIOT.ORG