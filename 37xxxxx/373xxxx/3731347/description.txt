Djupt nere i Mid-Yorkshires vackra dalgångar, långt från storstädernas larm och stress, ligger den lilla idylliska byn Enscombe. Mitt i förberedelserna för den årliga festen försvinner plötsligt en av ortens polismän. Andrew Dalziel, omstridd chef för kriminalpolisen i Mid-Yorkshire, tar inte så allvarligt på det hela, men skickar ändå sina kollegor Peter Pascoe och Edgar Wield för att undersöka saken. 
    Ju mer man utreder försvinnandet desto märkligare ter det sig och när till och med den annars så flegmatiske Wield börjar visa tecken på oro, förstår Dalziel att allt inte är som det ska. 
    Bländverk är en både spännande och underhållande roman, där Reginald Hill som vanligt ger prov på sin skickliga berättartalang. Det är en historia med många oväntade vändningar, där ingenting är vad det synes vara!
