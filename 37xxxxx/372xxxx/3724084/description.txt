Finurliga och lekfulla ramelmelodier
SVENSK RAMELORKESTER
En tillräckligt stor summa pengar

Än sjunger gubben - En tillräckligt stor summa pengar - Det regnar på vår kärlek - Coffe Calls For A Cigarette - Brevet du skickade - Fåglarna har fel - En schlager i Sverige - The Purjolök Song - Stackars Gottwolf - Dom små små detaljerna - Silvermånen över Kattegatt - Vårt eget blue Hawaii - Köp inte en zebra - Kommissarie Larsen - Inspirerad utav dej - Alla har vi varit små - Det gamla gänget

Bent Persson, tp, co, ah, tb, arr, Hans Brandgård, tb, vo, Hans Ingelstam, tb, co, Anders Alm, cl, bcl, vo, Per Larsson, p, Jacob Ullberger, bjo, g, Tomas Ekström, b, Douglas Sandor, tr, Lotta Ramel, Povel Ramel, vo 1 nr. Insp. 2004-2005 SAMI Sthlm.

Skivproducenten och eldsjälen Gösta Hägglöf har tillsammans med trumpetaren och arrangören Bent Persson satt ihop gruppen Svensk Ramelorkester. På skivan En tillräckligt stor summa pengar framförs 19 nummer ur povel Ramels outtömliga låtskatt, både mindre kända och mera bekanta kompositioner. Av låtarna är 17 instrumentala stycken i 30-talsarrangemang a lá Eddie Condon och bara två vokala spår. Enligt Hägglöf är syftet med orkestern och albumet att lyfta fram själva musiken i Povels sånger, vilkas enastående texter ofta skymmer melodierna för lyssnaren.

Den enda sången som inte getts ut tidigare är titelspåret En tillräckligt stor summa pengar där upphovsmannen själv gästar tillsammans med dottern Lotta. Här kan man verkligen njuta av mästarens geniala textrader!

Den äldsta melodin som tolkas är från 1942. Vårt eget blue Hawaii, då inspelad av Embassy Sextett med Povel Ramel imiterande en hawaiigitarr! Det senaste alstret är från 1966-67, Det gamla gänget med Gals & Pals.

Musiken framförs med stor känslighet för låtarnas egenart. Orkesterledaren Bent Persson, som själv får stort soloutrymme, styr ensemblen finurligt och lekfullt genom Povel Ramels enastående musiklandskap. Resultatet är en gedigen presentation av den svenska revymusikens störste upphovsman som en mästerlig jazzkompositör. Speciellt bra funkar det i Stackars Gottwolf som ursprungligen är hämtad ur revymusikalen Funny Boy från 1958-59 med Brita Borg och Bent Halls (Bengt Hallbergs) orkester.

För er som blir sugna på mer fantastiska Povelalster rekommenderas hans 78-varvsmaterial på cdn Povel Uniqua, utgiven på Fenix CPH8, distributör CDA. Även det albumet är producerat av Gösta Hägglöf, som kan nås på classicjazz@swipnet.se

PATRIK SANDBERG

OJ 7-8/2006

Mer info på: 
http://www.visit.se/~bentpersson/links/sro.htm