Den verklighetsbaserade filmen American Gangster handlar om hur en afro-amerikansk narkotikahandlare vid namn Frank Lucas under 1970-talet byggde upp ett brottsimperium baserat i Harlem, New York. Då Harlems stora gangsterboss dör i en hjärtinfarkt år 1968 splittras den kriminella världen i New York-stadsdelen mellan olika rivaliserande fraktioner och Frank Lucas inser snart att han måste skapa en fördel gentemot sina rivaler, vilket sker genom att han börjar direktimportera rent heroin från Sydostasien. Lucas makt och rikedom ökar snabbt genom detta drag och snart har han skapat sig en position som New Yorks största narkotikakung, större än till och med den italienska maffian.