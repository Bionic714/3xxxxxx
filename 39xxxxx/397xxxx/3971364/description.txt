I Sopfolket möter vi människor som i protest mot vårt överkonsumerande samhälle lever på sådant som andra slängt.

De har bestämt sig för att ta tillvara andras skräp och gjort sökandet efter mat och saker till en livsstil. Trots att det är förbjudet att samla saker från containrar, återvinningscentraler och soprum är de ständigt på jakt efter saker de kan äta, återanvända eller renovera och ge bort.

My, 22, letar efter prylar och mat som andra har slängt för att kunna leva enligt sin ideologi - att jobba så lite som möjligt för att få mer tid och kraft till sådant hon hellre vill göra. Hon vill inte leva enligt normen att ha heltidsjobb och köpa saker för att bli lycklig utan mår bra av att återanvända och inte ytterligare tära på naturens resurser.

Emil, 22, är student i Köpenhamn och lever på sopor först och främst av politiska skäl. Han vill markera för omvärlden att han tycker det är fel att slänga brukbara varor. Han ger sig ofta ut om nätterna för att leta mat till sig själv och sin flickvän och han planerar även att börja leta mat till hemlösa.

Alf och Martin har tagit avstånd från all onödig konsumtion och lever i en bil i Storbrittanien. Maten dom äter kommer nästan uteslutande från soppåsar och trots det har de ofta mat i överflöd som de kan bjuda sina vänner på. Och Keller, 35, har letat skräp sedan han var barn i Chile. När han kom till Sverige och såg vad folk slängde här bestämde han sig för att använda sopor för att skapa konst.