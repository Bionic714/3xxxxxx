Gatas Parlament är en norsk hip hop-grupp bestående av Elling och Aslak Borgersrud samt DJn Don Martin, som har huvudstaden Oslo som hemstad. Gruppen kallas ibland felaktigt för Gatans Parlament av svenskar.

På grund av sina vänsterpolitiska texter samt att de rimmar på sitt modersmål jämförs de ofta med svenska Looptroop från Västerås. Promoe, från Looptroop, gästar även på en del låtar, bl.a. på sången F.E.M.I.N.I.S.T. som är en omgjord version av amerikanska rapparen 50 Cents kvinnofientliga P.I.M.P. som kan höras på samlingsalbumet Bootlegs, B-sider & Bestiser från 2004.

Bröderna Aslak och Elling Borgersrud i Gatas Parlament är barnbarns barn till Tobias Immanuel Ögrim, som var chef för Frälsningsarmen i både Norge (1945-48) och Sverige (1951-56)

På gruppens officiella hemsida kan man ladda ner deras album samt andra osläppta spår helt gratis.

Rap-trion stod även bakom kampanjen killhim.nu som med hemsidan med samma namn gick ut på att samla in pengar till den person som tar livet av Amerikas president George W. Bush. Trots att gruppen själv hävdar att de är emot mord skrev de på hemsidan "...att skjuta denna man räknas inte bara som självförsvar - det är det enda förnuftiga att göra". Representanter från USAs ambassad i Oslo kände sig kränkta och gjorde en polisanmälan varpå de ansvariga riskerade både böter och fängelse, men norska polisen ansåg dock kampanjen som satirisk och såg ingen grund till åtal. I Oktober 2004 blev, efter påtryckningar från den amerikanska ambassaden, hemsidan nedlagd av den norska polisen. /Wikipedia

