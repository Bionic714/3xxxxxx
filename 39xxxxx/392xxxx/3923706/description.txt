La quarta puntata di Passepartout dal titolo L'arte del denaro, in onda domenica 18 novembre alle ore 13.20 su Rai Tre, si apre con un prologo inaspettato: Philippe Daverio parla di Tintoretto e delle sue opere meravigliose all'interno della Chiesa della Madonna dell'Orto a Venezia.
Siamo nel XVI secolo, e nel momento del suo maggior successo l'artista veneziano quasi rinuncia al proprio onorario, accontentandosi di un rimborso spese, per realizzare un'opera di cui avvertiva la grande urgenza ideale: una serie di ritratti possibili degli artisti famosi d'allora, inseriti in un contesto di stralusso e sciccherie, che sembra quasi una feroce critica alle avidità infinite del mondo dell'arte.
Ma questa è solo una premessa per arrivare a parlare dell'attualità. Oggi come ai tempi di Tintoretto si ripropone la dialettica tra il manierismo imposto dal mercato e le geniali intuizioni di chi sa uscire dai ranghi. Perciò Passepartout torna a Venezia a Palazzo Grassi dove è esposta la Collezione Pinault. Daverio si sofferma sulla figura del collezionista, il signor Pinault, il padrone della nota casa d'aste Christie's. Anche se forse oggi le case d'aste non hanno più i profitti di un tempo, fungono da legittimazione formidabile per altri prodotti di lusso, ed infatti Pinault è proprietario anche di grandi marche di vestiti, di borsette e di champagne, che competono con quelle dell'altro tycoon francese del lusso, Arnault, come Paperon de Paperoni e Rockerduck.
Il concetto dello stracaro coinvolge artisti del mondo intero, ma questo non impedisce ad altri artisti di esprimere una spinta ideale più vicina al Tintoretto della Chiesa della Madonna dell'Orto. Sempre a Venezia nei padiglioni esterni della Biennale c'è un giardinetto zen realizzato da Lee Ufan, noto artista coreano che lascia per terra accanto ad un sasso una lastra di ferro pesantissima appena incurvata con la leggerezza di un foglio di carta. Un gesto minimale di grande concentrazione zen, carica di umori ed espressione di un momento unico e breve. Chi non è nel giro del lusso a Venezia può quindi operare lo stesso grazie alla concessione di alcuni cortili periferici ma non privi di poesia. E a proposito di periferia, dal padiglione africano arrivano evidenti segnali di denuncia e di critica, vissuti anche con un forte senso d'ironia. Arte solo di lusso? In realtà e soprattutto in Europa accadono cose molte diverse di cui si parlerà prossimamente.