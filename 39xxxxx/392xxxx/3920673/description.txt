Tintin och det Hemliga Vapnet (Svensk radioteater från 2007)


År 2007, skulle Tintins författare Hergé (Georges Remi) ha fyllt 100 år. Sveriges Radio firade detta  genom att sända lovteatern "Tintin och det hemliga vapnet" mellan den 13:e och 17:e augusti. Albumet publicerades första gången 1956 och anses av många att vara det bästa Tintinalbumet, på grund av den väl berättade intrigen, som avspeglar stämningarna under det kalla kriget, men också på grund av de detaljrika teckningarna - alla miljöer och föremål har direkt förebild i verkligheten i enlighet med Hergés estetiska princip. I rollerna finns bland  annat Albin Flinkas, Göran Forsmark, Helge Skoog, Anders Nyström, Anna Pettersson. Musiken är gjord av Lars In de Betou.

I detta radioskådespel har den igenkännligt förvirrade vetenskapsmannen Professor Kalkyl tagit fram en uppfinning som visar sig vara av stort intresse för två fiktiva länder i konflikt: Bordurien och Syldavien. Professorn kidnappas varpå Tintin och Kapten Haddock rycker ut, den förstnämnde beväpnad med list och mod, den sistnämnde under sedvanligt anfäktande och anammande. De politiska anspelningarna som är så tydliga i Hergés teckningar, där exempelvis en diktator vid namn Plekszy-Gladz bär en typisk Stalinmustach, går naturligtvis förlorade i denna radioteaterversion, men äventyret tas inte desto mindre på allvar.


Språk: Svenska
Längd: 1h 13min	