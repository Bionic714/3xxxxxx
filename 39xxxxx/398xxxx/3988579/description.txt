The Elder Scrolls IV: Oblivion è il quarto capitolo della famosa saga di videogiochi di ruolo sviluppata da Bethesda Softworks ed iniziata nel 1994 con The Elder Scrolls - Arena. Il gioco, sviluppato per Windows, Xbox 360 e PlayStation 3, è stato rilasciato il 20 marzo 2006 in Nord America e il 24 marzo 2006 in Europa. Nelle prime 3 settimane di presenza sul mercato ha avuto un grande successo con 1.7 milioni di copie vendute.

Si tratta di un gioco di ruolo nel quale si deve salvare il regno di Tamriel da una oscura congiura che, dopo aver assassinato l'imperatore, tenta di far tornare le forze del male nel mondo reale dall'inferno, l'Oblivion appunto. Il giocatore può crearsi il proprio personaggio in molti modi diversi, ognuno dei quali, poi, influenzerà lo svolgimento dell'avventura in vario modo. Il gioco permette di esplorare circa seicentocinquanta chilometri quadrati di territorio a piedi o a cavallo e ben nove città principali. Si possono intraprendere diverse professioni, completare Quest, scalare le gerarchie di 4 gilde (maghi, guerrieri, ladri e assassini) e inoltre combattere in un'arena contro altri gladiatori e perfino animali, procedendo pian piano di grado, fino a diventare il campione. La libertà d'azione è ai massimi livelli: le missioni possono essere completate in qualsiasi ordine e con il tempo che il giocatore ritiene opportuno.

Il comparto tecnico è di alto livello con ampio uso di tecnologie all'avanguardia come "soft shadows", "normal mapping", "speed tree" ed è anche uno dei primi videogiochi in assoluto ad avvalersi della tecnologia dell'HDR. Il motore Havok è stato integrato per quanto riguarda la fisica e la "Radiant A.I." gestisce l'intelligenza artificiale dei personaggi non giocanti (NPC) in modo credibile.