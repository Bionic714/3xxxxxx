Mera självkänsla! är en efterlängtad fortsättning på och fördjupning av Mia Törnbloms succébok Självkänsla nu! Hennes framgångsrika träningsprogram för att stärka och öva upp självkänslan har fått ett enormt gensvar i alla åldrar. I den nya boken görs en djupgående beskrivning av vilka tekniker man kan använda sig av för att få ett mer levande liv, fullt av skratt och glädje. Hon beskriver hur träningsprogrammet fungerar i olika roller i livet, framför allt i ledarskap, föräldraskap och i relationer, men här finns också exempel på vilka följder bristen på självkänsla kan leda till.
Med en god självkänsla tycker vi helt enkelt om oss själva för dem vi är, medan en låg självkänsla begränsar vår livslust och får oss att känna oss misslyckade och otillräckliga. För att må bättre är det därför nödvändigt att känna till skillnaden mellan självförtroende och självkänsla:

Självförtroende: tron på den egna personens förmåga att prestera.

Självkänsla: medvetenheten om den egna personens värde, det vill säga mitt eget värde i mina egna ögon.

I boken görs en grundlig genomgång av vad självkänsla är och hur man på egen hand kan träna upp den, alltsammans berättat med mycket humor. Boken är fylld av enkla övningar och igenkännande exempel som Mia Törnblom hämtat från sitt arbete som kursledare och föreläsare i personlig utveckling.

Mera självkänsla! är en bok för den som vill gå vidare i sin personliga utveckling, men den fungerar också för den som aldrig tidigare har hört talas om självkänsla. Boken är skriven för alla som har valt att - eller vill - börja vårda relationen till sig själva med lika mycket respekt och kärlek som de behandlar andra.

Mia Törnblom är 39 år och coach och föreläsare i personlig utveckling. Bland hennes klienter finns alltifrån företagsledare, skådespelare, medieprofiler till unga kvinnor som farit illa. Liksom i den tidigare boken Självkänsla nu! varvar hon historier ur sitt eget liv med erfarenheter och kunskap från människor hon mött i sitt arbete.