Titel: Svalan, katten, rosen, döden

Uppläsare: Håkan Nesser

Utgivningsår: 2001

Baksidestext/beskrivning:
   Polisen fruktar att en seriemördare härjar i Maardam. När f.d. kommissarie Van Veeteren motvilligt lämnar sin trygga antikvariatsbokhandel - för att som "privatspanare" konfronteras med ännu en våldsverkare - upptäcker han ett mönster med tydliga inslag från böckernas värld: Blake, Musil, Rilke.
   

Utdrag ur boken:
   -I nästa liv vill jag vara ett olivträd.
    Hon gjorde en vag åtbörd med handen utåt sluttningarna där skymningen föll hastigt.
    -De kan bli flera hundra år har jag hört. Det känns betryggande, tycker inte du det också?
    Efteråt skulle han då och då komma att tänka på att just dessa blev hennes sista ord. Detta om olivträden och tryggheten. Det var märkligt. Som om hon ändå bar med sig någonting stort och sublimt till andra sidan. En lyftning, ett spår av en sorts insikt som hon egentligen saknade.
    Samtidigt föreföll det honom förstås en smula egendomligt att hon gjort en sådan allmän - och egentligen ganska intetsägande - reflektion, alldeles efter de där fruktansvärda orden som beseglade hennes öde så definitivt. Som ändade hennes liv och gav deras förhållande dess slutgiltiga bestämmelse.
    Jag älskar en annan.
    Naturligtvis föll det henne aldrig in att det skulle utveckla sig på det viset. Att just detta var den enda utvägen - inte förrän under de sista sekunderna antagligen - men på sätt och vis var det betecknande, både för hennes aningslöshet och för deras samvaro i stort. Det hade ofta hänt att hon inte insett vidden av saker och ting förrän det var för sent.
    På ett stadium där det var lönlöst att rätta till och där orden - alla ord - redan var förbrukade. Där bara det nakna handlandet återstod, han hade tänkt på det förr.