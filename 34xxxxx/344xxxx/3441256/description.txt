 http://www.tv3.se/index.php?option=com_content&task=view&id=5715&Itemid=300


Religiös motståndsrörelse går till offensiv mot den svenska "homolobbyn"


De homosexuellas kamp för lika rättigheter har kommit långt i Sverige. Radikala reformer har genomförts och acceptansen har ökat. Men nu går en svensk, högerdominerad och religiös motståndsrörelse till motattack. Förebilden är en amerikansk kristen regnbågsrörelse som skapades på 90-talet. Förra året fick den sin första större seger med frikännandet av pastor Åke Green. I kvällens Insider träffar vi ett antal svenska präster som gör uppror mot kyrkans beslut i homofrågor. Vi träffar även präster som aktivt, bland annat med hjälp av bön, försöker omvända homosexuella och den kristna föreningen RKTL som arbetar mot rättigheter för homosexuella.   

I USA finns sedan länge en anti-gay-rörelse som systematiskt och välorganiserat arbetar mot homosexuellas inflytande i samhället. En viktig del av rörelsen är omvändelse av homosexuella, och på hemsidor kan man se och höra människor som säger sig vara lyckliga sedan de blivit omvända.

Även kristna grupper i Sverige har länge retat sig på den så kallade svenska homolobbyns framgångar. Livets ord spelar en viktig roll i satsningen. Rörelsen har starka band till USA och den svenska kampanjen påminner på många sätt om amerikanska kyrkors sätt att arbeta. I kvällens Insider träffar vi flera av anti-gay-rörelsens främsta företrädare i Sverige: homosexuella kristna präster som lever i celibat eftersom de anser att den egna sexualiteten är skadad och präster som gjort uppror mot den svenska kyrkan. Dessutom testar Insider kyrkans förmåga att omvända homosexuella.

Den kristna satsningen mot utlevd homosexualitet omfattar nya föreningar, en uppsjö av hemsidor, omvändelsegrupper, lobbying, nya tidningar och informationsmaterial. Målet är inte bara att stoppa homolobbyns framfart utan också att gå till ?offensiv? för att stoppa ?värdeförvirringen?. Exakt vilket samhälle man vill skapa framgår inte, bara att man vill avskaffa reformer som gynnar homosexuella, ge Sveriges kristna mer råg i ryggen och gärna bota så många homosexuella som möjligt med bön. De kristna aktivisterna har inspirerats av homolobbyns effektiva och framgångsrika koncept. Man försöker stjäla tillbaka regnbågen som symbol från homorörelsen och hemsidorna för ungdomar är moderna i sin framtoning. Den mest populära Crossnets ?Flow? är en portal med chat som liknar den mycket populära Lunarstorm.
