Världen enligt Bush

George W Bush intog Vita huset efter en mycket ifrågasatt rösträkning. Han utlovade att bli alla amerikaners president. Men knappast någon av hans företrädare har sedan varit så utmanande ensidig i sin politik och agerat så självsäkert. Hans världsbild är också provocerande entydig.

När George W Bush flyttade in i Vita Huset, åtta år efter fadern George Bush avslutat sin presidentperiod, kallade han in samma krets av rådgivare som pappa omgett sig med. Det är ingen överdrift att konstatera att fader och son Bush tillsammans sitter på makten i ett av världens mäktigaste länder.

Dokumentären Världen enligt Bush är en resa in i maktens boning, där de två generationernas presidenter residerar i nära förbund med oljeindustrin.

Filmen bygger i stor utsträckning på boken Bush okända värld (förlaget Alhambra 2003) av den franske författaren Eric Laurent. Hans landsman, filmaren William Karel, har intervjuat en rad amerikaner, många hängivna politiska motståndare till Bush, men också tidigare medarbetare till presidenten.

I den 90 minuter långa filmen fokuserar Karel på presidentens närmaste rådgivare, bland dem utrikesministern Colin Powell men också till exempel FN:s vapeninspektör Hans Blix, och höga företrädare för CIA.

William Karel arbetar här på samma fält som filmaren Michael Moore, men han använder en alternativ ton när dissekerar och ifrågasätter "officiella" sanningar.
Dokument utifrån visade tidigare i år William Karels avslöjande serie om CIA:s historia.