Krig till varje pris

Dokument utifrån visar den franska dokumentären Krig till varje pris, om det tuffa diplomatiska spelet inför ett Irakkrig som splittrade en hel värld. Tidningen Le Mondes Washingtonkorrespondent Patrick Jarreau har tillsammans med filmaren Jean-Christophe Rosé intervjuat huvudaktörerna, som själva skildrar den dramatiska händelseutvecklingen.

Den 20 mars 2003: De första bomberna faller över Bagdad. Ett andra gulfkrig är i antågande. Irak blir en ny konflikthärd. Men krigsbeslutet föregicks av en annan konflikt. Salarna i FN:s säkerhetsråd och ambassadernas sammanträdesrum var de första slagfälten, de politiska ledarna och diplomaterna dess kombattanter.

Från augusti 2002 till mars 2003 orsakade krigsplanerna en svår diplomatisk kris som helt skulle splittra upp de stora västmakterna. Frankrike, Tyskland och Ryssland på den ena sidan, USA och Storbritannien på den andra. De två lägren bildade egna allianser och slöt leden.

Jean-Christophe Rosé och Patrick Jarreau har i filmen Krig till varje pris återvänt till stormaktspolitikens korridorer och intervjuat huvudaktörerna. Ett år efteråt berättar de historien om vad som pågick bakom kulisserna: köpslående, officiella och inofficiella möten, diskussioner, telefonsamtal och tjuvknep.

Unikt arkivmaterial blandas med intervjuer och uttalanden från inte mindre än 15 toppdiplomater. Utrikesministrar (Dominique de Villepin, Colin Powell, Jack Straw, Joschka Fischer), amerikanska hökar och rådgivare (Richard Perle, Richard Haass), Washington- och FN-ambassadörer(Sir Christopher Meyer, Jean-David Levitte) och vapeninspektörer (Hans Blix) ger sina egna versioner av händelserna, och bidrar med avslöjande anekdoter.