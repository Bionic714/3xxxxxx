CIA:s hemliga krig - del 1

I efterverkningarna av den 11:e september upptäckte USA plötsligt att dess underrättelsetjänst inte höll måttet. CIA blir i princip dödförklarat. Hur kunde detta ske? Hur kommer det sig att CIA kunde verka i över 50 år, för att sedan stå i centrum av en konflikt som skulle få följder långt utanför den egna organisationen? Hur kunde krissituationen och den mänskliga faktorn steg för steg underminera CIA för att slutligen få organisationen på knä?

Filmaren William Karel lyfter i dokumentärserien CIA:s hemliga krig fram såväl underrättelsetjänstens framgångar (störtandet av Mossadegh i Iran, Lumumba i Kongo och Allende i Chile) som dess misslyckanden (Grisbukten, bortdrivandet av Castro). Han belyser samtidigt organisationens kortsiktiga tänkande och oförmåga att följa och förutse världsutvecklingen.

Karel har intervjuat 27 CIA-insiders: Före detta CIA-chefer, assistenter agenter, före detta utrikesministrar, presidentrådgivare, sparkad personal och avhoppare. Samtliga har gått med på att prata öppenhjärtigt om CIA:s 50-åriga världsdominans, från Harry S. Truman till George W. Bush. Nyckelvittnen och andra viktiga aktörer analyserar USA:s historia ur ett perspektiv som hade varit omöjligt eller i alla fall otänkbart vid tiden för de faktiska händelserna.

CIA:s hemliga krig - del 2

Jimmy Carters presidentperiod (1977-81) blev annorlunda för CIA. Carter, som var en person fylld av höga ideal, ville reparera spionorganisationens redan då rätt skamfilade rykte.

I Dokument utifråns andra del av CIA:s hemliga krig berättas om Jimmy Carters presidentperiod. Den som ville jobba i spionorganisationen under Carters tid skulle enligt presidenten vara renare, sannare, anständigare och hederligare än kanske någon annan som arbetade i offentlig tjänst.

Därför utsåg Carter amiral Stansfield Turner, hans tidigare studiekamrat, att ta hand om CIA, för att rensa upp i organisationen. Men när Turner gick till verket och försökte ändra CIA:s stil genom att göra arbetet öppnare och avslöja vad man tidigare gjort runtom i världen, möttes han av hårt motstånd.
- De flesta som arbetar i CIA är delaktiga i en kultur som säger: man talar inte utåt om arbetet, man ljuger, man tillstår inte något, påpekar William Quandt, tidigare medlem i nationella säkerhetsrådet. Här kom Turner och erkände saker och ting. Men CIA är rakt igenom emot öppenhet, man vill inte att folk ska veta vad CIA håller på med.

Det var också under Turners tid vid CIA som organisationen totalt missbedömde läget i Iran.
- Vi tog inte den muslimska militansen tillräckligt på allvar, säger Quandt.
Ingen i USA förstod att en revolution var på väg i Iran. När shahen störtades 1979 och ayatollah Khomeini var på väg tillbaka trodde man att Khomeini skulle nöja sig med att vara en religiös ledare, som en slags påve. I stället blev utvecklingen i Iran början på ett nytt skede i relationerna mellan den muslimska världen och väst.

Under 1980-talet kulminerade också det kalla kriget. Sovjetunionen hade invaderat Afghanistan och CIA var mycket aktiva för att hjälpa afghanerna att driva ut de hatade ryssarna. USA:s enorma vapenleveranser till mujaheddin under den här tiden blev en draksådd: en viktig faktor för bildandet av Al Qaida. Men genomgående under 1980-talet stod det klart att CIA gjorde allvarliga missar i sitt huvuduppdrag: att skaffa information om vilka planer andra politiska krafter hade på gång. 

CIA:s hemliga krig - del 3

Det fanns varningar långt före 11 september att något drastiskt skulle hända i USA. Ett halvår före attacken mot World Trade Center förutsåg israeliska säkerhetsmän och berättade för CIA: Terrorister kommer att kapa ett eller flera flygplan och använda dem som vapen.

Jordaniens kung Abdallah, Egyptens president Hosni Mubarak och den tyske förbundskanslern Gerhard Schröder, alla tre vidarebefordrade de en och samma varning till USA:s försvarsdepartement i Pentagon: Det kommer snart en attack i USA och man kommer att använda trafikflygplan.

Men varningarna togs inte på allvar. I den tredje delen av Dokument utifråns franska serie om CIA:s mer än 50-åriga historia har vi kommit fram till 2000-talet. Sedan åratal tillbaka pågick det interna kriget om inflytandet mellan CIA och FBI och det bidrog till passiviteten inför de yttre hoten. Så även om man fick reda på att misstänkta individer gick på pilotutbildning, brydde man sig inte om uppgifterna.
- Jag visste att CIA inte skulle lyssna, säger Robert Baer, själv före detta anställd i det amerikanska kontraspionaget, som tvingades sluta 1998 sedan han avslöjat besvärande fakta om president Clinton i ett kongressförhör. Här hade man bestämt att ingenting skulle hända, säger Baer. Det är så CIA fungerar, det är en byråkrati och man vill inte höra andras uppfattningar.

I den tredje delen berättas också om det enorma inflytande som oljepengarna har på USA:s politik. The Petroleum Lobby sägs väga tyngre än CIA i Washington. Och kanske är det inte så konstigt när t ex Texas-familjen Bush byggt sin rikedom på oljan. Innan George Bush den äldre blev USA:s president gjorde han sig en förmögenhet genom oljeprospektering i Kuwait. Även sonen George W. Bush gick in i oljebranschen med ett eget bolag, Arbusto Energy. Men det misskötte han så grovt att det behövde räddas från konkurs och då kom en av Osama bin Ladins halvbröder Salim bin Ladin in och köpte en större del av aktiekapitalet.