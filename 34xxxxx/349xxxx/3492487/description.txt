Soldater till salu

I Irak finns i dag mer än 15 000 legosoldater, även om man undviker att kalla dem så. Landet har blivit den nya tummelplatsen för extremt äventyrssökande män. Arbetet är oerhört riskfyllt och frågan är vad som driver dem?

De flesta av dessa legosoldater är före detta militärer, som inte längre hör till någon armé. Nu är de anställda av diverse bolag som utlovar säkerhet på flygplatser eller kring oljeinstallationer mm. När USA privatiserar kriget blir det också färre officiella amerikanska dödsoffer, sägs i denna schweiziska dokumentär.

Dokumentären Soldater till salu gör en kartläggning av privata militära organisationer som specialiserat sig på att placera säkerhetsvakter i krigsdrabbade områden, exempelvis Irak. De som arbetar för organisationerna har lång erfarenhet som militärer i någon armé runt om i världen. Arbetet är oerhört riskfyllt och frågan är vad som driver dem?

- Jag gör det för pengarnas skull och den adrenalinkicken som jobbet ger blir som en drog. Man kan bara inte lägga av, säger Italienaren Paolo Simeone.

Han arbetar som säkerhetsvakt för en italiensk organisation och tjänar mellan 6 000 och 20 000 euro per månad. Paolos kollega Fabrizio Quattrocchi som också medverkar i dokumentären, är filmad bara några veckor innan han tillfångatogs och avrättades av irakiska kidnappare.