Bombad av de egna

Krigsreporterns ambition är att komma så nära fronten som möjligt. Men ibland kan det bli alltför nära. BBC:s utrikeschef John Simpson och hans tv-team hamnade i skottlinjen när amerikanskt flyg av misstag bombade, inte fienden, utan en liten styrka med kurdiska och amerikanska soldater.

De flesta krigsskildringar är tillrättalagda i efterhand och ofta är det rekonstruktioner av vad de inblandade varit med om. Ett kaos där dödsfruktan och vanmakt varit de mest dominerande känslorna. I dokumentären Bombad av de egna har ett tv-team filmat ett bombanfall exakt som det var. Det blir kaotiskt, rörigt och just i den stunden obegripligt när kolleger och kamrater runt omkring såras och dödas. När tv-fotografen Fred Scott fortsätter att filma med blodet rinnande från sitt ansikte ned på sin kameralins blir det näst intill overkligt. Samtidigt formas hans bilder till en krigets egen smutsiga estetik.

Det krävs erfarna reportrar och fotografer för att man även i ett sådant läge ska fortsätta i sin yrkesroll och registrera vad som händer. Bombad av de egna berättar historien om en incident på Iraks norra front. En incident i Irakkriget som fick oerhörda konsekvenser för de inblandade, då 16 personer dödades och 45 sårades.

Vittnesmål från dem som bombades på marken varvas med intervjuer med några av de amerikanska piloter som flög uppdrag i Irak. På grund av brister i kommunikationen bombades den egna sidan i stället för fienden, som inte var så långt därifrån. Filmen visar hur lätt ett katastrofalt missförstånd kan uppstå och ger en naken närbild av vad krig är.