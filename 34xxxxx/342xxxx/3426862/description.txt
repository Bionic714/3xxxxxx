Sagan om det magiska landet Deverry är en serie på ett stort antal böcker, just nu är 10 böcker översatta till svenska. 
De utspelas i en keltisk Fantasy-värld, och handlingen bygger på reinkarnation - att varje själ återföds i en ny kropp när den gamla dör. En gammal man som kallas Nevyn - "Ingen" - begick för 400 år sedan ett fruktansvärt brott mot sin älskade, Brangwen. Det enda sättet han kan gottgöra det på är att lära henne den magiska Dweomer-konsten. Men Brangwen dör och återföds många gånger genom åren, varje gång som en ny person, och varje gång misslyckas Nevyn med att lära henne magin. Själv kan han inte dö förrän hans ed om botgöring är fullföljd. När böckerna börjar heter den nuvarande "Brangwen" Jill och är dotter till en Silverdolk (legosoldat). Men man får samtidigt genom parallellhandlingar följa Nevyns äventyr genom århundradena när han försökt och misslyckats att göra Brangwen till en Dweomermästare. Också flera av de andra personerna i huvudhandlingen är med där i sina tidigare liv. Många öden kopplas alltså samman... 
Efter den fjärde boken skulle serien kunna sluta. Jill gör sitt slutgiltiga val och lämnar sin trolovade för att lära sig magin med Nevyn. Men det är inte slut. I den femte boken kommer hon tillbaka - nu som en gammal kvinna - med ett budskap... Nu handlar böckerna mera om Jills ungdomskärlek, den evigt unge halvalven Rhodyn. Hans egendomliga ring, en vresig gammal drake samt kampen mot ondskans tjänare hos hästfolket. 

I serien ingår böckerna:
1. Silverdolken (1995) 2. Safirringen (1995) 3. Draktronen (1996) 4. Häxvargen (1996) 5. Alvblodet (1997) 6. Järtecken (1997) 7. Hökvingar (1998) 8. Korptider (1998) 9. Storkungen (1998) 10. Blodsfränder (1999). Innehåller alla böcker utom Blodsfränder. 
