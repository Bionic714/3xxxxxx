Klockan 11 på förmiddagen lördagen den 29:e oktober anordnade Linköpingsbor mot rasism, LMR, en samling på Stora Torget i Linköping för att stoppa den nazistmarsch som var planerad att äga rum under dagen. 

På Stora torget samlades hundratals Linköpingsbor, gamla som unga, för att stoppa nazisterna från att marschera genom stadskärnan. Vi ställde oss på Storgatan och rörde oss uppåt mot borggården, där nazisterna skulle samlas. Genom att komma nära nazisterna ville vi dels visa dem att de inte är välkomna i Linköping och dels att vi inte på några villkor skulle låta dem sprida sitt hat i vår stad. 

I tre timmar fick nazisterna stå på borggården medan antifascister i form av uppretade ortsbor och tillresta aktivister effektivt hindrade den tänkta marschvägen. Nazisterna blev översköljda av glåpord, slagord och äggkastning. Till slut hade polisen samlat förstärkningar från andra delar av landet och valde att driva bort oss antifascister med våld, så att nazisterna kunde genomföra sin marsch. Vi förstår att polisen har en uppgift att utföra, men vi tycker samtidigt att eftersom nazisterna uttalat vill krossa demokratin ska de inte omfattas av den. Låt dem gå utan polisbeskydd. 

Nazisterna paraderade för sig själva under det att vi antifascister försökte stoppa dem varje steg på vägen. Vi visade att vi aldrig tänker kompromissa med nazismen och nazisterna. De är inte välkomna i Linköping! 

Ett oändligt stort tack till alla som slöt upp under dagen. Gamla och unga, ortsbor och tillresta, kvinnor och män. Alla bidrog ni till att nazisterna inte kunde marschera som de hade tänkt. Det är så här, med en bred och fredlig uppslutning, som nazismen slutligt och definitivt kommer förpassas till historiehyllan. 

No pasaran! - De ska inte passera! 

- Linköpingsbor mot rasism, 051029