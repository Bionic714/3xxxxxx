Superheltene Ratchet og Clank har blitt fanget, og i Ratchet: Deadlocked tvinges de til å delta i et voldelig realityshow. 

I Ratchet: Deadlocked har Ratchet og Clank blitt fanget av den sinnssyke (og veldig slemme) mediemogulen Gleeman Vox. Han har kokt sammen et helt nytt realityshow hvor kidnappede superhelter må kjempe for livet mot grusomme fiender og farlige feller. Det tar ikke lang tid før Vox oppdager at Ratchet er den mest lovende superhelten han har hatt med i showet sitt, og dermed setter han de slemme designerne sine til å utvikle en serie med farlige kamper og dødsleker spesielt utviklet for å sette Ratchet på prøve.

For å redde seg selv og vennene sine, har Ratchet ikke noe annet valg enn å bli med på den ondsinnede moroa til Gleeman Vox. Mens han vinner spektakulære slag og sørger for at seertallene fyker i været, funderer han imidlertid hele tiden på hvordan han skal komme fri og sørge for at det mektige Vox Network får svi for det de utsetter han og andre superhelter for.

Ratchet: Deadlocked kommer med et ikke-lineært gameplay hvor spilleren får mulighet til selv å velge hvilket oppdrag han eller hun vil prøve seg på. I tillegg vil enspillerbrettene også være mulig å spille i kooperativt modus sammen med andre. I og med at spillet fokuserer på en slags ekstremsport, vil mye av gameplayet foregå i arenaer eller spesialdesignede slagmarker, og som seg hør og bør kommenteres handlingen selvsagt på direkten.

Gjør du det godt vil du bli belønnet med nye våpen, bedre rustninger og mer helse. Et nytt våpensystem tillater deg å velge måten våpnene blir oppgradert på, og utviklerne lover at dette kommer med tusenvis av mulige kombinasjoner, noe som tillater deg å fullstendig skreddersy arsenalet ditt. En annen nyhet er at du nå ofte får allierte roboter som du må gi ordre, omtrent som i en søtere versjon av Ghost Recon. Disse robotene kan også skreddersys, slik at de får de egenskapene du ønsker.


