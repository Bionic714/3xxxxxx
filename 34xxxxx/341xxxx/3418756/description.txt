Angne & Svullo är en svensk TV-serie från 1988, som mestadels bestod av slapstick-sketcher med bröderna Angne Jälevik (Hans Crispin) och Svullo (Micke Dubois). Angne (namnet kommer från en medarbetare på SVT:s sportredaktion) var den spinkige, försagde och korkade karaktären som spelade mot den store, äcklige och högljudde (och likadeles korkade) Svullo. Sketcherna gick oftast ut på att Angne gjorde någonting som gav anledning för Svullo att slå honom. Typiska scenarier var att Angne som TV-reporter intervjuade Svullo elller att Svullo gjorde något otrevligt som Angne förfasade sig över. Replikerna innehöll ofta referenser till då inaktiva kändisar som Owe Thörnqvist, Pekka Langer eller jultomten. Förutom nämnda duo medverkade även Morsan (Maud Walter) och en något avvikande programpresentatör (Sven Hellberg). Första gången Crispin och Dubois presenterade idén för SVT:s dåvarande nöjeschef Sven Melander, skall denne ha gapskrattat och replikerat, "Ja, ni har ju inget dyrt klädkonto i alla fall".
Angne och Svullo producerades i 10 korta avsnitt som sändes på fredagskvällarna under senhösten 1988. Resultatet lät inte vänta på sig ? en rad anmälningar till radionämnden. Den gapiga, absurda, smaklösa och ofta våldsamma humorn var när den kom någonting helt nytt för den svenska TV-publiken, och serien blev snabbt ett fenomen som folk pratade om. Trots en liten tittarstorm blev figurerna populära kändisar. Vissa av uttrycken kom att leva kvar långt efter sändningarna, som de nedsättande tillmälena räkodlare och ärthjärna och idrottsgrenen kast med liten video. 1991 kom de ut med boken A(n)gne och Svullo - här och nu!, ISBN 91-510-6349-2. Några år senare återkom man i 10 nya avsnitt, nu på barnprogramstid, d.v.s. runt sjutiden. I denna omgång fanns en del återkommande scener där Dubois ätande falukorvar och mums-mums exponerades i TV-rutan, vilket fick TV-publiken att reagera starkt. Hans Crispin har sedan dess lämnat figuren Angne bakom sig, men Dubois plockade fram figuren vid flera tillfällen fram till sin död 2005. (wikipedia)