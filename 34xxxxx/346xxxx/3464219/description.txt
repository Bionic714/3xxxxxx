Johnson: Kig Forbi (DK)

Den Åbyhøjske rapper Johnson udgiver den 8. maj sit debutalbum "Det passer..." Første single fra albummet hedder "Kig forbi" og er P3s Uundgåelige i uge 13. Johnsons debutalbum og single er produceret af Pilfinger med undtagelse af et enkelt nummer som er produceret af Troo.l.s og Rune Rask fra Tabu Records. Af gæsteoptrædener på albummet kan nævnes: L.O.C., USO og Alex.

Johnson er vokset op i Århus forstaden Åbyhøj. Her dannede han sammen med vennerne L.O.C. og USO hip-hop undergrundsgruppen B.A.N.G.E.R.S. På EP'en "V.I.P." fra 1999 cementerede de deres position som de sejeste jyder i hip-hop miljøet, og Johnson, som dengang rappede under navnet "Niggeren i Slæden", blev anerkendt for sin helt unikke rapteknik. Stilen på "VIP" introducerede desuden for første gang gangsta-westcoast hip-hop i sin renest form i Danmark.
I 2004 udgav Johnson samme med barndomsvennen Ralle Malone EP'en "Johnson & Malone". En udgivelse som uden nogen form for promotion solgte over 1500 eksemplarer. Siden da har mange ventet på mere fra den Åbyhøjske rapper, og den 8. maj er ventetiden så slut, når Johnson udgiver sit solodebut album "Det Passer".
Johnson står for en både provokerende, sjov og syngende rapstil, der omfatter emner som sprut, hurtige biler og uforpligtende sex altsammen leveret med en tyk århusiansk forstads-accent.
