I dagens Hey Baberiba besöker Jonas Gardell och Mark Levengood sin nya 20-miljonersvilla i Saltsjöbaden. De berättar om sitt nya hus som Mark fått ärva av en vän. En nöjd Mark och en mindre nöjd Jonas berättar om det nya liv de nu ska leva. I smygfilmade sekvenser blir det tydligt att det även i lugna vatten kan förekomma äktenskapsbråk.

Jack Bauer är på upptåg i serien 24 och Victoria Silvstedt är i studion för att diskutera sin nya underklädeskollektion och sin självbiografi.

Anna Book berättar om sitt nya liv efter succén i TV4:s Let's dance och Hey Baberiba gör även ett nedslag i TV4:s nya lördagsunderhållning Deal or no deal. I studion finns även Idol-Sebastian som framför Do what you're told.

På slottet har kungen samlat Silvia, Madeleine, Victoria och Carl-Philip för att visa lite gamla familjefilmer. Madeleine är uttråkad medan Carl-Philip har kul. Ett filmklipp som visar hur kungen och Silvia träffas första gången på en arena i München rör Victoria till tårar. Den sista filmen visar Silvia på förlossningsavdelningen i samband med Victorias födsel.