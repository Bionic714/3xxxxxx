'Het probleem van succes is dat je geen tijd hebt om te gaan vissen', aldus muzikant J.J. Cale.

Cale probeert voortdurend media aandacht te ontlopen, zodat hij zonder problemen nog steeds de straat op kan en aan de aandacht van het grote publiek ontsnapt. Maar zijn sound is wereldberoemd, en hij is een voorbeeld en bron van inspiratie van musici als Mark Knopfler, Bryan Ferry, Neil Young en Eric Clapton.

In de documentaire gaat Cale terug naar de oorsprong van de Tulsa-sound, een relaxte mix van van rock-'n-roll, country, blues en jazz. De film laat zien dat de relaxte gitaarsound en de ingetogen zang overeenkomen met Cale's persoonlijkheid: een ongebruikelijke rockmusicus die een aversie heeft tegen opscheppen.

In de documentaire vertelt hij over zijn kindertijd in Tulsa, Oklahoma, de wilde tijd in het psychedelische Californië van eind jaren '60, zijn leven in de studio, op het podium en op tournee. Hij treedt op met Clapton, één van zijn grootste bewonderaars.