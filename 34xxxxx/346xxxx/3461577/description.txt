Joakim Granlund
återhämtning
86 sid. Theatron/biblia [2006]
___________________________________________________________________
I höstas var jag på Bokmässan i Göteborg, där jag fann ett ex. av Kreativt Skrivande-kursens antologi. Känslan var 
obeskrivlig när jag där fann Joakims dikter. De senaste dikter Joakim låtit mig se skrev han när han gick skrivarlinjen i 
Nässjö, och det måste vara nästan 10 år sedan. Mycket har hänt. Som bortblåst är den naivt charmiga och ironiska 
sörmlandslyriken, på många sätt synonym med den talande Joakim, den brevskrivande Joakim, dryckeskamraten som jag älskade 
som en bror.
 "återhämtning" är ett krampaktigt grepp om en stenhård fasad som håller på att rasa samman. En hårt sammanbiten 
förtvivlan. Men aldrig koketterande med sin sorg, aldrig poserande med sitt lidande. Ändå är det mer än fragmentariska 
bilder, mer än konstateranden att livet oundvikligen stöter på sorg.
 
"Dina fläckar fanns överallt.
Mot min vilja skrämde de mig.
 
Som det djupa vattnet.
Och förvandlingen."
 
Joakims ovissa väntan, ett oundvikligt öde till mötes. Det är svårt att vara cool i det här läget, och Joakim försöker 
verkligen inte. Han är naken, men ändå med en enorm mur runt omkring sig han inte kan bryta ner. En mur av värdighet? 
Sällan har jag fått bekanta mig med en vän på ett så sällsynt sätt. Allt det jag förväntat mig står på ända. Jag är 
tacksam att jag inte delgivits den här världen tidigare, att jag stått utanför den här skrivprocessen som Joakim gått 
igenom.
Det finns så mycket att säga. Ändå är knappast sista ordet sagt. Ordets makt är din. Och härligheten. Må du äntligen få 
det erkännande du förtjänat från första stund.

JESPER BOOD