För alla som vill lära sig grunderna i det kinesiska språket kommer undsättning. Har lagt ut minigrammatiken, uppgift 1 samt kommentarer till uppgift 1 och 2. Materialet är tänkt att pluggas på distans.  


Hoppas min kinesisklärare inte har något emot att jag lägger upp detta, men det ger jag fullständigt f-n i. Information ska vara fri, eller hur?  Kineserna är ju erkänt duktiga pirater.

Om intresse finnes kommer jag att seeda ytterligare material. 



Och en liten beskrivning som jag skrivit själv, visst.....
--------------------------------------------------------------------------------------------------
 	

Kinesiska språket med mer än 1,3 miljarder talare är världens utan jämförelse största språk om man ser till antalet människor som betraktar det som sitt modersmål. Men kinesiska är ännu inget världsspråk på samma sätt som engelska. En överväldigande majoritet av alla kinesisktalande är bosatta i ett geografiskt kärnområde som omfattar Folkrepubliken Kina, Taiwan, Hongkong och Macao. Kinesiska är dessutom modersmål för många av de ca 30 miljoner utlandskineserna i Sydostasien (främst i Malaysia, Singapore, Indonesien, Thailand, Vietnam och Burma), i Kanada, USA och Australien. I övriga delar av världen är antalet kinesisktalande obetydligt.

Kinesiska i likhet med tibetanska, burmesiska och en rad minoritetsspråk i Öst- och Sydöstasien tillhör den sinotibetanska språkfamiljen. Utmärkande för dessa språk liksom för många andra språk i Sydöstasien är avsaknad av ordböjning, att de betonade stavelserna uttalas med en tonal accent, att morfemen (de minsta betydelsebärande enheterna) består av en stavelse samt att många grammatiska distinktioner som i västeuropeiska språk uttrycks inom ordet måste uttryckas genom ordföljd och/eller med hjälp av fristående grammatiska partiklar.

Kinesiska som talat språk är långt mindre enhetligt än engelska. Skillnaderna mellan olika dialekter är avsevärd, i vissa fall lika stor som mellan svenska och isländska. Men det är ändå överdrivet att betrakta dem som olika språk. Till skillnad från de nordiska språken har kinesiska alltid hållits samman av ett för hela det kinesiska kulturområdet gemensamt skriftspråk. Detta skriftspråk skrivs inte som svenska med symboler som representerar ljud utan med logografiska tecken dvs symboler som representerar morfem. I princip representeras varje morfem av ett skrivtecken. Detta innebär att de fem morfem (fiskeredskap, benmuskel, vadställe, spekulation, frågande pronomen) som på svenska skrivs ”vad” i kinesisk skrift återges med fem olika skrivtecken.

Skrivtecknen och därmed skriften återspeglar inte de uttalsförändringar som orden genomgått under århundradenas lopp. Det är därför möjligt att med modernt uttal högläsa och i viss mån förstå tusenåriga texter utan att man har en aning om vad som var uttalsstandard i det område och på den tid de ursprungligen författades. Logografisk skrift är däremot inte dialektneutral. Det kinesiska skriftspråkets ordförråd och grammatik har tydligt präglats av språket i de delar av norra Kina där huvudstäderna legat. Skrifter avfattade på dialekt är ytterst ovanliga. För ett stort antal dialektala ord finns överhuvudtaget inga skrivtecken. Undervisning och högläsning utanför huvudstadsområdena försiggick på speciella lässpråk där det dialektala uttalet behållits.  På kantonesiska heter t ex i dagligt tal ”jag läser hans bok” Ngå tai köjgä sy medan lässpråksvarianten blir  Ngå hån tadeck sy och på rikskinesiska Vå kan tadö sjo. Lässpråkets inflytande var ingalunda begränsat till det lilla skiktet läskunniga i dialektområdena. Lokala operor, historiska ballader och nästan alla slags visor framfördes på lässpråket snarare än på ren dialekt. Genom lässpråken fanns därför alltid en enande länk mellan alla dialekter. Under nittionhundratalet har de dialektala lässpråken stegvis ersatts inom undervisningen av rikskinesiska men de lever ofta kvar inom viskonst och opera. I Hong Kong och Macao undervisar man fortfarande i kantonesiskt lässpråk i skolorna.

De kinesiska dialekterna kan indelas i två stora grupper - de i de sydöstra provinserna och de i resten av landet. I Sydöstkina finner man en kraftig dialektal splittring med flera stora sinsemellan svår- eller obegripliga dialekter. I resten av landet där man talar varianter av nordkinesiska är skillnaderna inte större än mellan nord- och sydsvenska dialekter.

De sydöstkinesiska dialekterna har i högre grad än de nordkinesiska bevarat drag från medeltidskinesiskan. I synnerhet gäller detta fonologin och den mest frekventa delen av ordförrådet.  Poesi på elva- och tolvhundratalsspråk rimmar t ex betydligt bättre om man läser den på kantonesiska än på rikskinesiska. Varje dialektområde i Sydöstkina rymmer ett stort antal subdialekter. Den språkliga situationen inom ett dialektområde påminner om dagens Österrike där folk beroende på vem man talar med växlar mellan ortens språk, områdets språk och landets språk och där skillnaden mellan landets språk och ortens språk kan vara så stor att man inte förstår varandra. I en del dialektområden har det utvecklats ett dialektalt standardspråk som fungerar som lingua franca inom ett större område. Detta är mest uppenbart i delar av Guangdong och Guangxi (kantonesiska) och i Shanghaiområdet.

För att administrera ett så stort land som Kina krävdes förutom ett gemensamt skriftspråk också ett gemensamt ämbetsmannaspråk. Detta språk guanhua, talades utanför det aktuella huvudstadsområdet nästan enbart av högre ämbetsmän. Portugiserna i Macao som märkte att ämbetsmännens språk skiljde sig kraftigt från vad som talades av den övriga befolkningen kallade det mandarin, befallningshavarspråket. Under nittonhundratalets början enades man efter hårda debatter om att upphöja Pekingtraktens språk till standardspråk och skolspråk för hela landet. Detta språk som i Folkrepubliken Kina kallas putonghua (det allmänna språket), på Taiwan guoyu (det nationella språket) och i Singapore huayu (det kinesiska språket) är förhållandevis enhetligt och förstås numera av nästan alla inom hela det kinesiskspråkiga området. Detta standardspråk har också gradvis anammats av de kinesiskspråkiga minoritetsbefolkningarna i Sydöstasien. I kulturliv och media kom efter andra världskriget standardspråket att ersätta dialekterna. I vissa områden som Hongkong och Macao har dock riksspråket bara delvis förmått göra sig gällande. Kantonesiska har där behållit sin dominerande ställning. Som en följd av åttiotalets stora ekonomiska och sociala omvälvningar i Folkrepubliken Kina har en allt större del av befolkningen insett fördelarna med ett standardspråk eftersom det är en förutsättning för kontakter och handel mellan folk från olika regioner. Men samtidigt har standardspråket utsatts för en stark påverkan från sydöstkinesiska högstatusdialekter. Mängder av ord och uttryck från Sydkina har etablerat sig eller håller på att etablera sig i standardspråket. Märkligt nog, samtidigt som förmågan att tala och förstå standardspråket breder ut sig, märks också en motsatt tendens, nämligen att lokala dialekter alltmer används i radio och TV. På Taiwan där dialekterna under nationalistregeringens diktatur undertrycktes har denna process gått längre än på fastlandet. Det faktiska läget idag är att standardspråket kan användas praktiskt taget överallt och att det även i dialektområdena tenderar att ta över bland de intellektuella. Högstatusdialekter som kantonesiska och Shanghai-dialekt behåller dock sin lokalt dominerande ställning. En del dialekter som taiwanesiska upplever till och med ett påtagligt uppsving.

Skriftställning i Kina utfördes fram till nittonhundratalets början huvudsakligen på wenyan, klassisk kinesiska. Detta språk skilde sig kraftigt från samtliga talade dialekter, även från de nordkinesiska. Under många århundraden hade det funnits litteratur med starka inslag av talspråk. De mest kända romanerna från sexton- och sjuttonhundratalen, Shuihu zhuan, Berättelser från träskmarkerna, och Honglou Meng, Berättelsen i den röda kammaren, är båda skrivna på ett språk som stod talspråket nära. Men det var först på nittionhundratrettiotalet som skriftställning på talspråksnära språk, dvs standardkinesiska, blev helt dominerande bland de intellektuella. I Folkrepubliken Kina gjordes under ett antal år stora ansträngningar för att föra skriftspråket närmare folkspråket i Nordkina. Samtidigt bekämpades alla andra dialektala inslag. Men efter något årtionde ebbade dessa ansträngningar ut och skriftspråket skiljer sig idag mer från standardtalspråket än vad vi är vana vid i Sverige.




