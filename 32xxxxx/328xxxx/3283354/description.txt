Vägen mot guldet är inledd! Segertåget gjorde avstamp med en lätt seger i helgens trevliga lilla cup i Tipshallen i Växjö, där Öster (självklart) och nordiska storheter som Århus och Halmstad fick känna på hur det är att möta den småländska maskinen! Dominansen var total, och det utan supertrion. När monster-Dedé, kung Fabio och jokern Cesar anländer efter några månaders välbehövlig tid på de brasilianska stränderna kommer skräcken att lysa i motståndarnas ögon. Nu gjorde vi en fantastisk insats, och rejält med mål, trots knappt en enda renodlad forward i den tillgängliga truppen.

Bilderna är från fredagens matcher. Lördagens triumf kunde jag tyvärr inte beskåda. Det är ingen superkvalitet på bilderna. Jag hade en del strul under kvällen. Om jag tog med blixt blev bilderna skarpa, men underligt nog istället väldigt mörka. Om jag istället tog utan blixt blev bilderna visserligen lagom ljusa, men istället blev det svårt att undvika att få dem aningen suddiga. Jag har rätt mycket zoom på kameran, och utan stativ blir det lätt lite suddigt, men med blixt är det mycket lättare att kontrollera saken (hur det hänger ihop får någon mer fotokunnig förklara). Därför var det synd att ljusförhållandena gjorde att det passade bäst utan blixt (skarpt ljus ute på planen, där motivet skulle fångas, och mer dunkelt där jag stod placerad).

Håll till godo! Jag räknar med att förse er med liknande projekt även framöver, vid träningsmatcher eller andra trevliga tillställningar som jag bevittnar. Förhoppningsvis med bättre kvalitet också.

Nyckelord: Kalmar FF, Århus, AGF, Öster, Halmstad BK, Växjö, Tipshallen, fotboll, allsvenskan



