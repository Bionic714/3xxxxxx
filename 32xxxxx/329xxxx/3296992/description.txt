Tydligen Skitdålig Musik

En ganska kul samling med de värsta låtarna, den mest ohörbara musiken, bitvis omklippt och förstärkt med förtydligande eller förlöjligande specialeffekter. Låtarna ligger alla i samma fil för att låtarna är hopmixade, de går över i varann. 

Här har ni en ungefärlig låtförteckning med tidsangivelser och mina kommentarer:

[00:00] Hemglass – Jingel. Denna musik hör till samma förhatliga genre som mobiltelefonmelodier, kyrkklockor och böneutropare. Musik som lägger beslag på det offentliga rummet utan att be om lov. 

[00:05] Microsoft – The Microsoft Sound. Förinstallerat som startljud på många datorer. Vilka människor uppskattar egentligen startljud? Mer än kanske fyrtio gånger?

[00:11] Emilia – Big Big World. En störande liten låt. Jag tog bort verserna eftersom det egentligen bara var refrängen som hördes i radio miljoner gånger.

[02:20] Offspring – Pretty Fly (For A White Guy). En av de mest beklämmande sakerna med den här korkade låten är att de faktiskt hittade några stackare som kunde tänka sig att sjunga ”Give it to me baby” på det ovärdiga, självutplånande sättet.

[03:39] Shania Twain – That Don't Impress Me Much /  I'm Gonna Getcha (Good). Två låtar i exakt samma tempo och tonart och med nästan identiska gnällgitarriff. Vi bjuds på en röst som skär genom metall och på en allt annat än feministisk ”girl power”, i vilken kvinnan ändå behöver en man som håller henne varm om natten. 

[05:24]  Mauro Scocco – Om det är OK. En ful låt om att vara otrogen. ”Eva, en och åtti, på besök ifrån Göteborg.” Skäms Mauro! Jag har kompletterat låten med den äkta makans snyftningar.

[07:15] Studentsången. Motbjudande romantisering av ungdomen. Acne, identitetskriser och ständigt ekonomiskt trångmål är sanningen!

[07:32] Orup – Unga hjärtan. Straffet för att skriva en sådan här låt borde vara att bli ung på nytt och berövas allt skydd, allt det känslomässiga försvar som livserfarenhet och mognad ger. ”Jag har varit likadan som alla ni”, sjunger han. Pyttsan!

[09:10] Lill Lindfors – Flickan i Havanna. Filmen Lilja 4-ever ger en bra mycket sannare bild av prostituerades situation än den här vedervärdiga Taubelåten. Det förvärras dessutom av Lill Lindfors korkade lallande. Usch.

[11.04] Martin Svensson – Fiskar som viskar. Ja, kanske den kan bli charmig efter några genomlyssningar, men jag försonar mig inte med filosofin ”varför ska vi tänka, vi behöver bara sjunga lalalala”. Sen är textraden ”Vi är som ålar, ålar som vrålar” faktiskt otroligt dålig. Inte innovativ eller charmigt naiv, bara dålig.

[12:52] Magnus Uggla – Värsta grymma tjejen. Vad som helst av Magnus Uggla hade passat in på den här skivan. Men den här låten är nog den mest malande störiga. ”Hon är grejen” sjunger han. Objektifiering på hög nivå. Här kompletterad med kräkljud.

[13:22] Tomas Ledin – Svenska flickor. En äcklig låt om en nationalistisk snuskhummer. Här kompletterad med snuskhummerns stönande andning och hjärtklappning.

[15:01] Anna Lena Brundin – Jag ångrar ingenting / Jag svävar fram i rosa. Helt otroligt pinsamma tolkningar av Edith Piaff. Hon härmar till och med Piaffs rullande R. Jag lät några bäbisar kommentera det gräsliga framförandet.

[17:03] Molle Holmberg & Ann-Louise Hanson – Sluta. Jo, den kanske blir kult någon gång. Men jag är sur för att ett sånt här hafsverk till schlager prioriterades i Melodifestivalen framför mitt eget bidrag.

[19:26] Patrik Isaksson – 1985. Haha, äntligen med pålagda skratt. 

[22:25] McDonald’s – Livet har sina goda stunder. Det en kund hos McDonald’s sällan slås av vid själva restaurangbesöket, är att maten smakar skräp och att lokalen är ful. Förklaring är att besökaren inbillar sig att hon/han har det precis så bra som i reklamen.

[23:12] Zamfir – Yesterday. Kitschmusik är som mest olidlig i vilken panflöjtsversion som helst av Beatleslåten Yesterday. 

[26:22] Studentsången. 

[26:51] Elton John – Candle in the Wind. Den här låten skrev han först som en hyllning till Marilyn Monroe. Sen dog prinsessan Diana, och då dedicerade han om låten till Diana med den här överspända inspelningen. Får man göra så? Om jag vore Marilyn och Diana så skulle vi bli skitsura båda två.

[28:09] Mauro Scocco – Till de ensamma. Fy skäms! Trots att låten har en fin melodi, så får man inte tala om för andra hur de har det. Inte så här. Det är arrogant och fult, särskilt om man tjänar pengar på att målgruppen går och köper skivan i sin ensamhet. Jag har lagt till lite snyftande för att förtydliga skillnaden mellan Mauro och lyssnaren.

[29:26] Celine Dion – Feliz Navidad. Julmusik låter ju alltid illa, men det här är nog den tjatigaste jullåten som finns. Här i en version där Celine Dion tar i ändå från fotknölarna för att visa att hon verkligen, av hela sitta hjärta, absolut totalt önskar oss en riktigt, riktigt, oerhört god jul. Den jul som Celine önskar oss är godare än något helgfirande någon någonsin önskat oss.

[20:37] Frank Sinatra – New York, New York. Frank Sinatra är bara en av alla dessa överuppmuntrade män i smoking som får för mycket plats i olika festliga sammanhang. Den här låten är skrikig och aldrig särskilt kul att lyssna på (utom kanske i den här specialversionen). 

[33:41] Agnetha Fältskog - Tack för en underbar, vanlig dag. Det är inte meningen att man ska bli deprimerad när man hör henne sjunga om sitt liv, men det blir man, för hon är så maniskt glad.

[36:14] Emilia – Big Big World. En obligatorisk repris, precis som i verkligheten.

[37:36] Carl Anton – Nu går sista visan. En irriterande allsångsklassiker med rader som ”Vi behöver varandra, du och jag och de andra, som står utanför” och ”Tack för att alla finns.” Här finns massor av spännande mysterier: Vilka är det som står utanför? Varför står de där? Varför tackar sångaren för att alla finns? Menar han verkligen ALLA? 

Total speltid: 38:30
