Harry Cleaver (maj 2007)
Karl Marx skrev Kapitalet för att sätta ett vapen i händerna på arbetarklassen. I en grundlig genomgång av Kapitalets första kapitel visar Harry Cleaver hur man genom att läsa Marx idag både kan förstå hur kapitalismen fungerar och möjligheterna till motstånd.

Harry Cleaver formulerar här en radikal, handlingsinriktad och starkt politisk läsning av Marx, som på många avgörande sätt skiljer sig från ortodoxa, ekonomistiska eller rent filosofiska läsningar.

Istället för en lagbunden historisk utveckling betonas en öppen, oavgjord konflikt. Istället för ett snävt fokus på mestadels manliga, vita arbetare inom tillverkningsindustrin lyfts arbetarklassens mångfacetterade karaktär fram. Istället för en frigörelse av arbete betonas kampen mot arbete.

Att läsa Kapitalet politiskt har sedan den först publicerades i slutet av 70-talet utgjort en av grundtexterna i den så kallade autonoma marxismen. I en omfattande inledning redogör Harry Cleaver för de politiska idétraditioner ur vilka dessa tankar vuxit fram, för att sedan, på ett tillgängligt sätt, vägleda oss genom det inledande kapitlet i Kapitalet.

Harry Cleaver undervisar i marxism och marxistisk ekonomi på University of Texas i Austin. Han anställdes efter en omfattande studentkampanj på 70-talet. Harry Cleaver är idag aktiv i solidaritetsrörelsen för zapatisterna i Chiapas, Mexico.

Köp boken
Sätt in 55 kr på Plusgiro 21 64 14-3 
Skriv din post-adress och vilken bok det gäller.