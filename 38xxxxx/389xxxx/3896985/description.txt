K special: Tillflykt

Musikern David Sandström reser i filmen Tillflykt i sin familjs förflutna. Han letar också efter ett hus att bo i på Västerbottens landsbygd. Ett gammalt hus för ett nytt liv och en ny musik. I sitt letande korsar han ständigt spåren av de generationer som flydde åt andra hållet. Författaren Sara Lidmans ord och fotografen Sune Jonsson bilder vävs in i filmen.

David Sandström kraschlandade när punkbandets Refuseds karriär tog ett abrupt slut mitt i en spelning i USA 1998. Turnélivet och punken hade fört honom ut i världen. Nu återvände han till sitt Västerbotten för att göra musik som förde honom hem, till hans egen släkt och familj.

David tog musiken som spade och började gräva sig ned i de Västerbottniska markerna. Hans mormor satte Sara Lidmans Tjärdalen och Hjortronlandet i händerna på honom. Sune Jonssons bilder tog plats i lägenheten i Umeå. David började komponera musik kring sin morfar; småbrukaren som tog livet av sig på sextiotalet när småbruken inte längre bar sig. Sedan dess är Sara Lidman hans ständiga följeslagare.

Kanske strävar vi alla efter att komma hem. Först resan mot världen och sedan hemkomsten, till moders- och fadershuset.

Filmarna Mikael Wiström och Alberto Herskovits har följt Davids resa i landskapet, i sin historia och i sitt inre.

Ambitionen har varit att fånga en känsla av människornas strävan utifrån en lokal svensk horisont som spänner över en avgörande tid i vår historia och bärs fram av tre konstnärliga temperament. Kanske går det att med bilder, texter och musik nudda vi det som Sara Lidman en gång uttryckte om sin längtan.

- Allting vill jag kunna beskriva, men de två ting jag intensivast vill ha på papper är längst ifrån min förmåga; jag kommer aldrig att kunna fånga dem: Skogen och Musiken!

Sändningstider K special: Tillflykt
SVT2 Fredag 26 okt 2007 kl 20.00
SVT2 Söndag 28 okt 2007 kl 12.55
SVT2 Tisdag 30 okt 2007 kl 23.30 