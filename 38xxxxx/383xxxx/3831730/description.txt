





George e Mildred è una serie televisiva di produzione inglese del 1976, fortunato spin-off di un'altra popolare sit-com: Un uomo in casa.

Brian Murphy e Yootha Joyce interpretano rispettivamente George Roper e sua moglie Mildred; lui è l'incarnazione della pigrizia e della taccagneria, eternamente disoccupato e passa le giornate sulla poltrona, a leggere il giornale e a guardarsi le partite in tv,e , almeno un paio di volte al giorno si reca nel Pub dietro casa a bersi un goccio di Brandy.

Lei, Mildred, si sforza di entrare nell'Elitè delle donne in del quartiere, indossando goffi abiti e gioielli vistosi, nonché sempiternamente falsi. Vorrebbe vedere il marito più socievole e più attivo... soprattutto dal punto di vista sessuale. Sposati da 25 anni nonostante tutto, le loro giornate si dipanano tra continui scambi di battute pungenti e sarcastiche. Hanno come vicini i coniugi Fourmile, giovane coppia con un figlio in giovanissima età. Jeffrey, il capofamiglia, è un agente immobiliare, terribilmente snob e conservatore, ama frequentare persone di un certo rango, categoria nella quale non sono compresi i Roper. Nel tempo saprà rispettare le visite casalinghe di Mildred, mentre non riuscirà mai a tollerare la rozzezza di George. La moglie, Ann, di tutt'altri interessi, invece diviene amica di Mildred e riuscirà a accettare il carattere del marito di quest'ultima.

Di tanto in tanto i Roper ricevono le sgradite visite della sorella di lei e del marito, entrambi ricchissimi e facenti sfoggio di pregiati vestiti e gioielli. Le due si stuzzicano ogni volta, mentre i rispettivi mariti invece quasi tendono a ignorarsi, a parte qualche bicchiere di liquore che il cognato chiede a George, il quale non esita a servire sempre quello più scadente.

Nel 1977 va in scena un adattamento teatrale della serie; da questa nasce anche una versione americana, I Roper (a sua volta spin-off di Tre cuori in affitto, versione in salsa USA di Un uomo in casa).

Da segnalare l'efficacissimo doppiaggio italiano di George e Mildred, a opera di Gianfranco Bellini e Anna Miserocchi.

Dopo 39 puntate e 5 stagioni il telefilm si interrompe per la morte della protagonista Yootha Joyce, a causa di una grave forma di epatite, contratta con il facile vizio dell'alcol. Tuttora il telefilm è uno dei più celebrati e amati, non solo nel Regno Unito.

In Italia la Rai ne acquisto i diritti e trasmise gli episodi alla fine degli anni settanta, per riproporli anche negli anni ottanta. Dopo alcune repliche effettuate in orario notturno da Canale 5, recentemente solamente il canale satellitare Jimmy e la rete Tsi mandano in onda le avventure della coppia britannica.