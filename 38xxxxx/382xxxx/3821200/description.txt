Problem med gängbråk i Södertälje

Brandkåren i Södertälje vill inte längre åka in i stadsdelen Fornhöjden utan poliseskort. Detta efter att en brandbil beskjutits med luftvapen under en utryckning.

Anders Palm är brandman i Södertälje och tycker att det känns olustigt att åka till vissa områden efter den senaste tidens händelser:

? När larmet kommer och man känner igen adressen så är det klart att man hajar till lite och att det känns lite obehagligt.

Kan det påverka räddningsarbetet?

? Ja det är klart. Om vi vill ha polisen med oss så kan vi bli tvungna att vänta på polisen, de kanske inte har så många patruller lediga. Vill vi inte åka själva så måste vi stå och vänta på polisen. Då kan det ta extra lång tid och är det då brand eller person som är i fara så är det ju den som drabbas.

Inget nytt
Fientligheter mellan myndigheter och ungdomsgäng är inget nytt i Södertälje. Tidigare har ambulans hindrats från att komma fram och för två år sedan utbröt bråk mellan polis och ungdomsgäng i stadsdelen Ronna som slutade med att polisstationen i Södertälje besköts.

Sedan dess har flera satsningar gjorts i de här miljonprogramsområdena Ronna och Hovsjö, men i Fornhöjden har problemen bara blivit värre de senaste månaderna.

Kriminella gäng
André Awraham och Ibrahim Jakob är 16 år och har bott här större delen av sina liv. De vet inte exakt vilka det var som besköt brandbilen häromdagen, men tror att det är killgäng i deras egen ålder som tävlar med gäng från Södertäljes miljonprogramsområden om att vara värst.

? De vill jämföra Ronna och Hovsjö med Fornhöjden, visa att Fornhöjden äger, visa vilket ställe som är mest kriminellt.

Som en tävling i kriminalitet?

? Ja det är det.

En av dem som drabbats av bus och skadegörelse är Boris Petrovic. Han driver mataffären i Fornhöjden centrum. Boris Petrovic tycker att föräldrarna till de kriminella ungdomarna borde ta större ansvar. 

? Det är ingen som undrar klockan elva-tolv på natten varför barnen inte är hemma, det är oansvarigt av föräldrarna att inte tänka på det.

Föräldraansvar
Södertäljes socialdemokratiske kommunalråd Anders Lago håller med Boris om att föräldrarna måste ta större ansvar. Men han menar också att en del av problemet är att Södertälje fått ta emot för många invandrare.  

? Det är mycket en föräldrauppgift, det är en polisfråga och på lång sikt är det ett samhällsproblem. Det handlar om att få en minskad invandring till Södertälje, sprida flyktingarna jämt över landet, det handlar om att få skolor som fungerar och framförallt handlar det om att många som bor i de här områdena måste ha ett jobb att gå till. Det är många stora frågor.
