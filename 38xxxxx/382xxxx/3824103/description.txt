4 år er der gået, siden vi sidst hørte fra Albertslund-gruppen Suspekt. Nu er Bai-D, Orgi-E, Troo.l.s. og Rune Rask tilbage. I fuld blodig effekt. Albummet hedder 'Prima Nocte' og er en tilbagevenden til den dystre lyd, som de revolutionerede dansk rap med på deres selvbetitlede debut fra 1999.
Quiz



Der er dog en væsentlig forskel. Rune Rask og Troo.l.s. er blevet djævelsk meget bedre med årene. Det er ikke for ingenting, at Akon m.fl. med fornøjelse kaster sig rundt i to danske verdenstjerners produktioner.

Lyt blot til intro-nummeret 'Numero Uno', der med sit munkekuttede kor og kirkegårdsklange ikke bare er uhyggelig, men uhyggeligt godt. Ondskaben lurer overalt - her og på albummet som helhed. Som pressemeddelsen skriver, så males lydbilledet med en cocktail af magt, sex, ubehag og angst. Det er storladent, med et middelalderligt twist, og passer perfekt til det suspekt hudløse tekstmateriale.

På et toptunet og bundproffesionelt album renset for svipsere stikker numre som 'Den Største Fan', 'Det Ikk Vores' og 'Klam Fyr' hovedet frem. Den første er et grumt forsøg på en kærlighedserklæring, den anden er et studie i desperat eskapisme, mens den sidste er en klam kratlusker af en fortælling iklædt glubske tanker og lange trenchcoats:

Jeg strejfer rundt i kvarteret som en hankat/ ukastreret ude på en mission med mit jernbat/ Alene ude i natten for jeg kigger på kusser, mens jeg lusker/ mens jeg lytter ved din dør/ ... har min rute fra vindue til vindue/ Bare rolig jeg er ik' kommet for at lave indbrud/ Jeg vil kig lidt på dig, mens jeg står og gnubber/ ... Jeg er manden bag den anden side af ruden...

Adrj! Og teksteksemplet er en af de pænere passager fra dette stygge ridt gennem natten.

De eksplicitte tekster er både 'Prima Nocte's styrke og svaghed. Styrken ligger i, at Suspekt som ingen andre formår at tegne nogle mildest talt crazy billeder fra en pervers verden, der igen og igen overskrider banalitetsgrænsen. Stor ros for konsekvensen i denne kunstneriske tilgang!

Svagheden er, at man som en almindelig 30-årig mand med hustru og et almindeligt gennemsnitsliv sgu ender med at blive lidt træt af alt den snak om forbudte lyster, suicidale/homicidale tendenser og pik mig her & pik mig der. Kald mig bornert, men 'Prima Nocte' er ikke lige pladen, man giver en sød pige i julegave.

Det lidt yngre drengerøvspublikum m/k har dog absolut ingen undskyldning for IKKE at købe 'Prima Nocte' - et album, der på produktionssiden er en milepæl i dansk hiphop, og som (forhåbentligt) vil sætte standarden i tiden fremover.

Godt gået, drenge!
 

Skrevet af: Ole Jakobsen
 
http://www.dr.dk/Musik/HipHop/Anbefalinger/Anbefalet/2007/09/25110245.htm?wbc_purpose=updabr%3Etehttp%3At.dk

