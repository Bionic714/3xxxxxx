SIMPSONS - FILMEN
Orig. titel:
The Simpsons Movie
Genre:
Komedi/Animering
Regi:
David Silverman
Röster:
Dan Castellaneta
Julie Kavner
Nancy Cartwright
Yeardley Smith
Harry Shearer
Hank Azaria
Albert Brooks
Minnie Driver
Erin Brockovich
Kelsey Grammer
Biopremiär:
27 juli 2007
DVD-premiär:
5 december 2007

I snart två decennier har Matt Groenings "The Simpsons" underhållit, förargat och förundrat människor världen över. Den animerade parodin på en amerikansk medelklassfamilj bestående av Bart, Lisa, Maggie, Marge och Homer har blivit en lika stark symbol för USA-kultur som Hollywood självt. Städer har hamnat i fejd över vilken som kan kallas det äkta Springfield, den gula familjens hemort. Homers speciella uttryck "D?oh!" har kommit med i ordlistan och tv-serien är minst sagt en långkörare. Med tanke på allt detta är filmatiseringen, "Simpsons - Filmen" ganska förståeligt en av de mest omtalade och emotsedda filmer i år, också här i Sverige.

När nu filmen kommit ut har man slagit på den stora trumman och gjort en "South Park". En påkostad och snygg animering frontar den ännu mer påkostade PR-kampanjen och även om dataanimerat kan tyckas obekant och lite väl mainstream för oss vana tv-serie-tittare tycks det vara ett måste idag. Inget fel i det för annars är det mesta sig likt.

Alltsammans tar sin början med en tam gris, en överfull tank med avföring och mitt i allt detta vår käre familjefar Homer. Ett garanterat recept för olycka alltså. Som så många gånger förr så ska det gå fel och plötsligt finner sig staden Springfield och dess invånare inför ett hot större än... ja, t.o.m terrorism. Hatad och förkastad av inte bara sina grannar och vänner utan också sin familj blir det mot alla odds Homer som får axla rollen som hjälte. I alla fall försöka, för frågan är om det inte redan är för sent?

Handlingen är faktiskt inte så mycket mer komplicerad än ovanstående. Men så brukar inte heller de olika serieavsnitten vältra sig i filosofiska djup eller intrikata livshistorier, utan mer på sitt eget lilla sätt tackla de stora och små tingen här i världen. Ett koncept som också visar sig funka bra på film. För det här är en riktigt bra film. Alla de som bävat inför en flopp eller utropat "helgerån" bör känna sig säkra och minst sagt roade inför att Matt Groening och hans gäng nu får en och en halv timme på sig att förolämpa, pika och skämta i gammalt Simpsons-manér.

En animerad film är ju som bekant svår att ta på allvar om det inte å ena sidan visar sig vara en riktig snyfthistoria eller å andra nyttjar humorn som vapen. Det är då skönt att "Simpsons - Filmen" verkligen fyller ut benämningen komedi och skippar resten. Även om filmskaparna har sänkt skämtnivån ett snäpp visar det här sig vara ett riktigt lyckat drag. Satiriska kängor och välriktade skämt blandas med en genuin klanthumor och är antagligen det som gör att filmen har skratt att erbjuda de flesta. "Simpsons - Filmen" bjuder helt enkelt på en gul skrattfest värd sitt pris.