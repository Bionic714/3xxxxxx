Beschrijving:

Voor deze DVD-Box heeft men alles op alles gezet om de mogelijkheden van de nieuwe drager DVD te benutten voor deze historische release. Dat betekende niet alleen technisch en qua vormgeving en menustructuur een optimaal product leveren, maar ook een forse duik in de archieven. En die duik leverde een heel interessante 'making of' documentaire van 24 minuten op met verrassend historisch, tot voor kort verloren gewaand materiaal, maar ook de inleidingen die aan elke aflevering bij uitzending voorafgingen. Daarnaast zijn er een foto-album en de in 2001 door Cinema Doc geproduceerde, 42 minuten durende documentaire De ridder en de fakir, met onder meer interviews met Verhoeven, Soeteman en Hauer. Deze documentaire is het enige onderdeel dat in kleur is! De uitklapbare box set bestaat uit drie DVD's met een totale speelduur van maar liefst 442 minuten.	