Beschrijving:
 
Het nieuwe jaar begint wel heel goed! Met Tegen Beter Weten In, de nieuwe show van Theo Maassen. Een schemerlamp, een magnetron, een wasmachine en een lading schoenen: een hele huisraad staat achter cabaretier Theo Maassen op het toneel opgesteld. Lange tijd weet je niet wat de functie van dit materiaal is, maar gaandeweg de voorstelling Tegen beter weten in kom je erachter dat dit spullen zijn van zijn overleden ouders. Dood, eenzaamheid en de zin van het leven vormen de thema's van Tegen beter weten in. Maassen koppelt dit alles aan gebeurtenissen in onze huidige maatschappij, die zijn eenzaamheid alleen maar doen versterken...

De rode draad in het verhaal is het overlijden van zijn ouders en zijn broertje. Meeslepend verhaalt Maassen over het te vroege sterven van zijn moeder, om daar vervolgens incorrect overheen te grappen. De Eindhovense cabaretier laat zien dat hij werkelijk alles met zijn publiek kan doen: hij weet de zaal stil te krijgen met sentimentele verhalen en interessante observaties, om iedereen meteen daarna wéér tot een onbedaarlijk lachsalvo aan te zetten. Met originele grappen, die vaak naast humor ook een wrange waarheid in zich herbergen...

Theo Maassen heeft onlangs de Prins Bernhard Cultuurfonds Theater Prijs gewonnen. De jury was er unaniem van overtuigd dat Maassen op dit moment, en in dit tijdsgewricht, de grootste Nederlandse kleinkunstenaar is".

Op de dvd staan nog twee zeer interessante extra's! De getuige is een korte film waarin Theo Maassen als wrede rechercheur te zien is en in Kortgehouden schittert Maassen naast Freek de Jonge op de planken! 
 
