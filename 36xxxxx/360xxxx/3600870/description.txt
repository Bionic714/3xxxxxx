Salem har spelat in sin EP "Dream Girl" i stort sett helt själv: han har spelat alla instrument (till och med stråkarna!), lagt körer, producerat och mixat hemma.
För Salem är detta dock inget märkvärdigt. Han började ta lektioner i fiol vid fyra års ålder, har gjort turnéer i Ryssland som soloviolinist, gått direkt från musikgymnasiet Södra Latin till vidare pianostudier på Stockholms Musikhögskola där han slutade efter ett och ett halvt år för att bl.a. spela, komponera och producera åt Robyn, Wille Craaford och Snook.

Salem kommer från en familj med idel musiker; han har fem syskon som alla är musiker.

24 år gammal har han förgyllt hösten med en egen blandning av avslappnat svängig soul och virtuos folkmusik. Att lyssna på Salem al Fakir känns lika mycket som att resa trettio år tillbaka i tiden som att bara få njuta av en nutida begåvning med en samling själfulla melodier.