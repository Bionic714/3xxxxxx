
En av de mer intressanta, omtalade och emotsedda filmerna är ?Masjävlar? och handlar om livet i byn sedd ur en föredettings ögon. Dalkullan Mia är yngst bland tre systrar. Redan som tonåring ville hon lämna hemmets lugna vrå och ge sig ut och upptäcka världen. Efter flera längre resor på andra sidan jordklotet och en bra utbildning har hon satsat på en karriär. Hon är singel, har ett bra välbetalt jobb på Ericsson och egen lägenhet i Stockholm. Till skillnad från storasystrarna Eivor (spelad av Kajsa Ernst) och Gunilla (Ann Petrén) känner sig Mia inte bunden eller förpliktad att stadga sig. Visst är det bra med viss trygghet och säkerhet men för mycket av det leder till en falsk känsla. Det är risk att man nöjer sig med det med har, tror att allt är frid och fröjd och att man har det bättre än alla andra. Att just ens egen by är världens bästa och att det egna samhället är världens centrum.