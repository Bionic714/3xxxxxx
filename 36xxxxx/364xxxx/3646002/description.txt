Drømmen om Alta  
    
For 20 år siden kom filmen \"Drømmen om Alta\" ut. Den satte ny seerrekord på NRK og gjorde at alle fikk se hvilken unik elv det var som nå ikke skulle få renne fritt lenger. Året etter startet nemlig kraftutbyggingen av Altaelva, og det er naturlig å se denne filmen i sammenheng med det. Rett og slett som en dokumentasjon på hvordan elva var før det store inngrepet. Denne filmen er nå i bearbeidet utgave å finne på DVD og selges alle steder hvor fiskefilmer selges. Og har du interesse for sportsfiskehistorikk og laksefiske er dette en film du bør få med deg. For selv om filmen er 20 år gammel og bærer litt preg av det teknisk sett, er det imponerende scener Arne Nævra har filmet. Filmen viser oss elva med alle sine flotte fiskeplasser, alt fra eksklusive og vanskelig tilgjengelige (på mange måter) soner langt oppe til mer \"folkelige\" soner lengre ned i elva hvor det er lettere å slippe til. Vi får også et innblikk i historien rundt fisket i Altaelva, og vi får se hvor viktige elvebåtene er der både når det gjelder å komme seg fram og til å fiske fra. På noen av scenene ser vi at det er en nødvendighet at båtføreren er erfaren og godt kjent i elva. 
Vi får også sett \"folkefisket\" før St.hans, hvor lokalbefolkningen får fiske fritt etter et stadig økende antall laks. Og ikke minst får vi se laks bli tatt. Stor laks! Spesielt eventyrfisket de tre vennene på filmen opplevde i Sandia-sonen var ekstremt. Den ene storlaksen etter den andre - opp til hele 18 kg - på fluestang! Et fiske de aller fleste av oss bare kan drømme om. 

Nettopp disse svære laksene er noe av det fiskerne på filmen trekker fram som unikt med Altaelva. At gjennomsnittvekten på storlaksen faktisk er på over 10 kg. De påpeker også den vakre og mektige naturen rundt elva (spesielt der elva renner gjennom Nord-Europas største canyon). Og det at Altaelva har noen av de fineste fiskeplasser en lakseelv kan ha. Kulper som er skapt for fluefiske. Det er rett og slett en drøm å svinge fluestanga der. 
Det var ellers veldig interessant å se flueutvalget som ble vist fram. Alt fra fulldresserte klassiske laksefluer som Green Highlander og Black Doctror via hårfluer som Hairy Mary til tubefluer som Sunray Shadow. Filmen avsluttes med \"Vi vet enda ikke hvordan fisket blir påvirket - fremtiden gir oss svaret\". Vel, fremtiden er nå og selv om Altaelva fortsatt er en god lakseelv har det blitt endinger i fisket som mange mener skyldes utbyggingen. Hadde vært interessant med en \"Altaelva- 20 år etter\" som ville vært en spennende oppfølger av denne filmen. 

Filmen varer 50 minutter, er som nevnt lagd av Arne Nævra og utgivelsen på DVD er et samarbeidsprosjekt mellom Arne Nævra, Sherpa Distribition og Norges naturvernforbund.  
