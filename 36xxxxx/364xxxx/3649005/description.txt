Viktor Vinblad är svår att förstå sig på. Han sjunger psalmer baklänges och hans föräldrar har haft ihjäl varandra. Femton år gammal är han på väg att lösa Fermats gåta men faller ut genom fönstret på tredje våningen i skolan. Han mister inte livet, men mister talförmågan. Och efter att Sara Psalmodin i Rossvaggakollektivet korsat hans väg, försvinner han spårlöst i trettio år. Men nu ryktas det att han på nytt synts till i trakten. Ett rykte som tvingar hans styvbror David Mörtberg att återvända till barndomsstaden för att ta reda på vad som egentligen hände med Viktor - och komma till rätta med det förflutna.
