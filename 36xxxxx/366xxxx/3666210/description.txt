ZOINK! - SCOOBY-DOO ERÖVRAR VÄRLDEN!
Få TV-serier är så kända som "Scooby-Doo". Nu tar hela gänget bakom Mystery Inc. steget över till spelfilm. Mycket har hänt sedan Fred, Daphne, Shaggy och Velma senast löste något kvistigt fall. 
De fyra har faktiskt gått skilda vägar efter motsättningar i den annars så sammansvetsade gruppen. Bara Shaggy och hans grand danois Scooby-Doo håller fortfarande ihop i vått och torrt. Mest ägnar de sig åt kulinariska läckerheter som hamburgare och pizza och när erbjudandet om att lösa ett fall på nöjesfältet Spooky Island kommer, packar de sina väskor och hoppas på att få njuta av nöjesparkens korvkiosker. Även resten av det splittrade gänget dyker upp på Spooky Island. 

Ganska snart inser de forna Mystery Inc. medlemmarna att de måste komma över allt gammalt groll. Här handlar det inte bara om att avslöja någon brottsling i spökkostym, nu handlar det om att rädda världen.