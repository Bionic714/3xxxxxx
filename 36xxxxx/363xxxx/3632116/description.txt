Hedebyborna disc 1 (delarna 1-3). Fortsättning följer. Glöm inte seeda!


Tv-klassiker: 

Hedeby. En liten ort i Sverige. En liten lantbruksbygd där livet går sin gilla gång, precis som det gjort sedan urminnes tider.

Det är 1937, och Fjärsman är just på väg för att häkta Handlarn. Det hör till vanligheterna i Hedeby och byns ungar samlas, rödkindade av spänning och upphetsning, utanför handelsboden när Fjärsman går in. Och de väntar tålmodigt. Tok-Harry är mest uppspelt av dem alla. "Fjärsman ska sjunga, Fjärsman ska sjunga" ropar han medan han hoppar upp och ner av iver utanför handelsbodens dörr. Och barnens trofasthet är inte förgäves. Snart öppnar Handlarns Rulle dörren och begär fram en dragkärra, på vilken den gravt berusade ordningsmakten placeras. Handlarn har återigen lyckats fylla Fjärsman och klarade sig således även denna gång ifrån lagens långa arm.

Vid torget står en grupp karlar och inspekterar en gammal flotte. Skomakar-Ludde plirar med ögonen och säger "Blir dyrt att rusta upp den här. Om inte kommun skulle ta över årensningen ändå?". Ett ogillande sorl hörs bland karlarna. Rensningen av den stora å som flyter genom Hedeby vill man sköta själv. Så som det alltid har varit. Man väljer en försteman, en andreman och en tredjeman som går på flotten och sköter rensningen. Varför skulle det göras annorlunda i år? Men gamle Abraham, byns äldste, som brukar ha mycket att säga till om vad beträffar valen av män till flotten, är inte stark som förr. Han ligger hemma i sängen. Kräfta, sägs det. Det lider nog med gamle Abraham, tror karlarna.

Och på godset Valla sitter baron Urse och hans tokiga kusin. Urse är snart bankrutt, viskas det på bygden. Hans dåliga affärer och fruntimmershistorier har knäckt honom. Det sägs att han sjunkit så lågt att han till och med bett att få låna pengar av Handlarn.

Utanför stadshotellet sitter Avskummet och ölar. Det är Olle, Ville Vingåker och Svensson. De slänger fräcka kommentarer omkring sig, och de gör det inte lika diskret som de äldre distingerade herrar som sitter vid ett bord en bit därifrån, bankir Müntzing, doktor Lundewall och Sill-Selim. Men även dessa tre har ett och annat att säga om livet i Hedeby, och om de såssialister som regerar landet.

Kort sagt. Allt är sig likt i Hedeby. Men det ska inte förbli så. Om några år ska Hedeby vara en utflyttningsbygd. När man nyss valde karlar till årensningen gjorde man det för sista gången, och baron Urse på Valla går mot sin undergång. Hedeby är en del av Sverige, och Sverige är statt i förändring.

Tv-serien Hedebyborna baserades på Sven Delblancs romaner Åminne, Vinteride, Stenfågel och Stadsporten. Den första serieomgången (av totalt tre) kom 1978. Manuset var skrivet av Sven Delblanc själv och för regin svarade Håkan Ersgård. En lång rad kända och mindre kända skådespelare dök upp som Hedebybor: Per Myrberg, Ingvar Kjellson, Jan Malmsjö, Anders Nyström, Helena Brodin, Halvar Björk, Allan Svensson, Nina Gunke, Aino Taube, Ingvar Hirdwall, Börje Ahlstedt, John Harryson, Peter Harryson och många andra. Hedebyborna blev en omedelbar succé, och undra på det: Ett utmärkt manus, utmärkt regi och utmärkta skådespelarinsatser. Och en tidsfärg som inte lämnade något övrigt att önska. Signaturen till Hedebyborna var hämtad ur ett stycke av Franz Berwald, Sinfonie naïve.