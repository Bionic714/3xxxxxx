Nobels testamente  
  
En morder i aftenkjole tar seg ubemerket inn på Nobelfesten på Stockholms Stadshus. På dansegulvet i Gyllene Salen skyter hun Nobelkomiteens leder Caroline von Behring rett i hjertet. Annika Bengtzon er vitne til at von Behring dør. Samtidig rømmer morderen gjennom en vareutgang og videre i en båt over Mälaren. Stockholm og Sverige er lamslått. Terrorismen har nådd Skandinavia, og en politijakt uten like innledes. Annika Bengtzon havner midt i dramaet, ikke som journalist, men som vitne. Livet hennes er kaotisk - ektemannen Thomas blir ansatt i Justisdepartementet, familien flytter, vennene svikter. Gjennom sin nye nabo, forskeren Ebba Romanova, får hun adgang til en for henne fremmed verden; vitenskap og legemiddelindustri. Et drama med voldsom, brå død gjennom flere sekler rulles opp. Hvor enn Annika snur seg, finner hun sporene etter samme mann: Alfred Nobel - den ensomme og ulykkelige industrimagnaten som etterlot seg en arv - og som nå hylles av hele verden. Til slutt innser Annika hvor hun kan finne løsningen på gåten: i Nobels testamente.  
 
