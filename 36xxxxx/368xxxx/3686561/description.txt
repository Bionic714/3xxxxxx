Livet med Jack och barnen i den stillsamma villaförorten är allt vad Grace Lawson önskat sig. Tryggheten hon känner med sin familj har fått de emotionella ärren från hennes svåra olycka att blekna. Under en rockkonsert trampades hon ned av en hysterisk folkmassa efter att skott avlossats i lokalen. Många ungdomar dog och pojken som avlossade skotten dömdes till ett långt fängelsestraff. Nyheten om att han har chans att benådas väcker minnen till liv, men Grace hyser inget agg och har nästan lyckats lämna händelsen bakom sig.
När Grace hämtar ut familjens semesterkort, och mitt bland dem hittar ett gammalt foto som inte alls hör dit, förändras allt. Förvånad inser hon att det är en ung Jack hon tittar på. När hon frågar sin man om bilden förnekar han bestämt att den föreställer honom.
Nästa morgon är Jack och fotot spårlöst borta. Samtidigt som Grace försöker dölja Jacks försvinnande för barnen letar hon febrilt efter ledtrådar. Långsamt går det upp för henne att maken inte alls är den man han utgett sig för att vara.
Plötsligt lever hon i en värld där hon inte kan lita på någon och alla i hennes närhet verkar ha dolda motiv. Inte ens polisen kan hjälpa henne. När hennes barn hotas tar Grace saken i egna händer. Ensam ger hon sig ut för att leta efter sin man. Jakten blir svårare och mer våldsam än hon någonsin kunnat föreställa sig, och när spåren leder henne mot personer hon sedan länge försökt glömma inser Grace att lösningen på Jacks försvinnande kan döljas i hennes eget smärtsamma förflutna.

I Ett enda ögonblick har Harlan Coben med sin känsla för karaktärer och överraskande vändningar vävt ett fascinerande nät av intriger som håller spänningen vid liv fram till den oväntade upplösningen.
